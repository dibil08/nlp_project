Josip Roglić 
GEOGRAFSKE REGIJE HRVATSKE
(I SUSJEDNIH ZEMLJA)
geografske posebnosti i razvojni procesi


 Sabrana djela Josipa Roglića
knjiga V.
 
GEOGRAFSKE REGIJE HRVATSKE
I SUSJEDNIH ZEMLJA  -
geografske posebnosti i razvojni procesi


Nakladnici: 
Školska knjiga, Zagreb
Geografsko društvo, Split  


Za nakladnike 
Ante Žužul
Mario Mimica 


Uredništo
Josip Faričić
Mate Matas
Mario Mimica 


Glavni urednik
Mate Matas


Urednica V. sveska
Snježana Bakarić Palička 


Pregledao i za tisak predložio
Josip Riđanović
 Grafički urednik
Lektorica


Korektorica
Prijelom


Grafički urednik
…….
Oblikovanje korica i ovitka
…….
Priprema i tisak
……..
CIP …..
________________
Josip Roglić






 
GEOGRAFSKE REGIJE HRVATSKE
I SUSJEDNIH ZEMLJA
geografske posebnosti i razvojni procesi


sabrana djela knjiga V.


















 
Školska knjiga, Zagreb 
i 
Geografsko društvo, Split


Zagreb, Split 2006.


Amblem školske knjige
________________
Zelena boja – izostaviti
Crvena boja - dodati, promijeniti


 PROSLOV UREDNIŠTVA
Akademik Josip Roglić, u svoje je vrijeme pripadao skupini najpoznatijih svjetskjih geomorfologa i karstologa Kao izraziti predstavnik "kompleksne geografije" akademik Josip Roglić je napisao vlik broj radova o geomorfologiji općenito, a posebno onih veznih za krš, njegove fenomene i značenje. I upravo zahvaljujući tim radovima i njihovoj vrhunskoj znanstvenoj kvaliteti Roglić se svrstavao u skupinu najpoznatijih svjetskih karstologa i geomorfologa. Roglić On je, međutim napisao i brojne, radove koji se pripisuju socijalno geografskoj i regionalnoj problematici. Potrebno je međutim naglasiti kako je akademik Roglić naglašenu podjelu geografije na  fizičku i socijalnu Roglić je smatrao štetnom za geografiju kao znanost i nastavni predmet i isticao  kako  dualističko gledanje na geografiju odražava zastarjelu i nerealnu podjelu znanosti. O tome svjedoče i njegovi tekstovi u kojima, među ostalim, tvrdi:  Golemi grad je ne samo prirodni element već i modifikator – mijenja sastav nižih dijelova atmosfere, klimatskih osobina, vode, biljni pokrov okolice itd. Obrađeni prostori, prometni uređaji, kanali, baražna jezera također su elementi i modifikatori prirodne sredine. … Na isti zaključak upućuju i Roglićeve tvrdnje kako su  svi geografski procesi kompleksni i kako se neprekidno mijenjaju u prostoru i vremenu te da u njihovu sagledavanju i objašnjavanju treba koristiti načela "kompleksne geografije".   
Posebno štetnim za geografiju Roglić je smatrao zapostavljanje regionalne geografije. Tako je npr. u jednom od svojih radova napisao:  Mnogi među nama, osobito „specijalisti”, gledaju na ovaj dio geografije s podcjenjivanjem, možda zbog nepopularnog naslijeđa kozmografskih prepričavanja ili zbog nesuvislih nabrajanja statističkih podataka i imena u fazi enciklopedijsko-leksikografske geografije. Međutim, bitna je i nužna konstatacija da su takve „geografije” odgovarale vremenskim mogućnostima i zadovoljavale veliku društvenu žeđ za geografskim znanjima. Geografija koja obrađuje prostorna stanja i odnose vječna je i mi smo svjedoci da ju razvijeno društvo još više treba i traži.
Nesporno je da tzv. regionalna geografija, a ja bih rekao osnova geografije, ne raspolaže odgovarajućom znanstvenom metodom. Takvo je stanje i razumljivo jer se regionalna proučavanja ne mogu koristiti metodama sistematskih znanosti. Treba razviti vlastitu metodu rada, što ima velikih objektivnih poteškoća. Metode regionalnog, odnosno geografskog proučavanja ne mogu biti konstantne jer je objekt, koji istražujemo, u prostoru raznolik, a u vremenu promjenljiv.  …  
Regionalna su proučavanja omogućila utvrđivanje funkcionalnih odnosa i razvojnog procesa i postala izvor specijalističkih geografskih spoznaja i grananja. Iz regionalnih su studija proizašli principi i pokazale se prednosti specifične i složene geografske znanstvene metode. Studijem kombiniranog značenja tektonskih i klimatogenih procesa i sastava terena revolucionarno je unaprijeđeno poznavanje reljefa, konkretnost regionalne klimatologije potiskuje složene i nerealne sheme; regionalne spoznaje daju osnovu za osvjetljivanje i provjeravanje historijskih fakata. …  .  
Kompleksni i regionalni pristup prepoznatljiv je, praktički, u svim radovima akademika Roglića. Primjera radi istaknimo kako se njegovi prilozi: Biokovo - geomorfološka istraživanja, Imotsko polje -  fizičko geografske osobine,  Geomorfološka istraživanja na Kvarnerskim otocima i Zadarskom primorju, Zaravni na vapnencima, i sl. najčešće svrstavaju u skupinu fizičkogeografskih, odnosno  geomorfoloških radova. To je međutim samo djelomično opravdano jer oni istovremeno predstavljaju i izvrsne regionalne studije priređene u skladu s kompleksnim pristupom. 
Urednici knjige «Geografske regije Hrvatske  …» Regionalne teme», kao i svih ostalih knjiga sabranih djela akademika Roglića,  smatraju kako kompleksni pristup  u proučavanju i objašnjavanju geografskih fenomena i procesa ima neupitne stručne i znanstvene prednosti. Oni, ga međutim ističu i kao izvor brojnih uredničkih problema, a posebno pri određivanju kriterija svrstavanje pojedinih priloga u odgovarajuće zaokružene cjeline odnosno knjige sabranih dijela. Primjera radi ističemo kako su se u knjigu «Geografske regije Hrvatske …» mogli uvrstiti i brojni drugi prilozi iz četiri prethodne knjige, ali i obratno.   
Knjiga «Geografske regije Hrvatske …» «Regionalne teme» sadrži  22. priloga akademika Roglića. U Redoslijedu prednost je dana prilozima objavljenim u Enciklopediji Jugoslavije (Hrvatska - opći podaci, Oblici reljefa i geomorfološka regionalizacija  i Geografske regije)[1] jer se u njima  najizravnije uočavaju obilježja Roglićeva  kopleksnog pristupa.
Drugu skupinu čine prilozi preuzeti iz Geografije Hrvatske (knjige 1 – 6) objavljene 1974. godine, u kojoj je akademik Roglić bio jedan od suautora i to uglavnom  priloga  o prirodnim obilježjima pojedinih hrvatskih makroregija. 
Tako je na primjer za knjige broj I i II (u kojima su obrađena geografska obilježja Središnje Hrvatske) napisao priloge; Obilježja prirodne osnove (značenje položaja, granice i unutrašnji sklop, geološka osnova, reljef, biljni pokrov, tlo, prirodni resursi,) te Osobine makroregije i njezinih dijelova (Prisavsko-lonjska nizina, Hrvatsko zagorje, Podravsko-međimurski kraj, Pokupski sektor, Rubni kraj Korduna i Banovine i Gorski skelet). 
I u  trećoj knjizi koja se odnosi na Istočnu Hrvatsku Roglić je obradio  Prirodna obilježja tj. geološku osnovu, reljef, biljni pokrov, tla, prirodne resurse te osobine manjih cjelina odnosno mezo i mikroregija Istočne Hrvatske. 
Slično je i sa petom, odnosno šestom, knjigom (Sjeverno hrvatsko primorje, odnosno Južno hrvatsko primorje) u kojima se nalaze Roglićevi prilozi: Prirodna osnova s podnaslovima: geološka osnova, reljef, vegetacijski pokrov i tla zatim prirodni resursi te obilježja manjih regionalnih cjelina.
 Potrebno je, međutim naglasiti kako se akademik Roglić nije slagao s regionlnom podjelom i nazivljem korištenim u Geografiji Hrvatske. U šestoj knjizi u zabilješci na 9. stranici Roglić navodi «Pisac ovog poglavlja smatra logičnijiju podjelu Hrvatske na Središnju, Istočnu, Zapadnu i Južnu. To je u skladu s osobinama teritorija  i ne umanjuje unutrašnje jedinstvo …»
Navedenu regionalnu podjelu Roglić je zastupao do kraja života. O tome govore i prilozi objavljeni u 5. knjizi Enciklopedije Jugoslavije (drugo izdanje) koja je dovršena 1988. odnosno nakon Roglićeve smrti. U tim prilozima Roglić dijeli Hrvatsku na Središnju, Istočnu, Zapadnu i  Južnu regiju, a o Lici piše pod naslovom «Posebnosti Like».    Premda nema točnih podataka kada je Roglić pisao navedene priloge može se zaključiti da su pisani 1982. ili kasnije. Naime, Roglić je pri pisanju navedenih radova koristio rezultate popisa stanovništva 1981. godine, a i u popisu literature navodi neke radove tiskane 1982. godine. 
        Dio priloga uvrštenih u «Geografske regije Hrvatske …» preuzet je iz  različitih regionalnih monografija, zbornika radova te stručnih i znanstvenih časopisa. Pri određivanju redoslijeda priloga prihvaćen  je model iz Geografije Hrvatske te se u prvom dijelu knjige nalaze Roglićevi prilozi objavljeni u knjigama Središnja Hrvatska. Iza njih se nalaze prilozi  o geografskim obilježjima  Istočne Hrvatske itd. Prilozi preuzeti iz regionalnih monografija ili zbornika radova svrstavani su u pravilu po  kronološkom načelu, tako da su radovi iz   ranijih godišta  dobili prednost u odnosu na one kasnije objavljene. 
Akademik Roglić nije sudjelovao u pisanju 4. knjige Geografije Hrvatske, ali je u četvrtom poglavlju otisnut njegov rad; «Karakteristike pejzaža i mogućnosti iskorištavanja Plitvičkih jezera» koji je preuzet iz  Zbornik Plitvičkih jezera, Zagreb, 1958. 
U petom poglavlju su prilozi o geografskim obilježjima Sjevernog hrvatskog primorja koji su preuzeti iz Geografija Hrvatske, knjiga 5.  Iza njih slijede prilozi o Zapadnoj Hrvatskoj preuzeti iz  drugih stručnih i znanstvenih publikacija  kao npr. Osobine i važnost novooslobođenih krajeva, Rijeka, Valoriziranje i diferenciranje Istre u nacionalnoj zajednici, Čepićko polje. Sadržaji navedenih priloga, kao i onih objavljenih u knjizi «Jadranske teme» (Aspekt prometnog valoriziranja hrvatske, Dva prekretnička pothvata - tunel kroz Učku i autocesta Zagreb-Split, Sociogeografske implikacije cestovnog tunela kroz Učku, Analiza prometno geografskih prednosti riječkog pravca, Prometno valoriziranje istarsko kvarnerskog primorja), a koji su tematski vezani za Zapadnu Hrvatsku, svjedoče zbog čega se akademik Roglić uz velečasnog Božu Milanovića  smatrao jednim od «najboljih ambasodara» Istre i Kvarnerskog primorja u užoj nacionalnoj i široj globalnoj zajednici. Spoznaje o brzom razvoju Istre i Kvarnerskog primorja u nacionalnoj zajednici bile su zasigurno najbolji dar «ambasadoru» Rogliću. Možda je 100. obljetnica  njegova rođenja zgodna prigoda da se imenom akademika Josipa Roglića označi neki trg, ulica znanstvena, ili prosvjetna institucija u nekom od mjesta  Istre ili Kvarnerskog primorja.  
 U šestom poglavlju se iza priloga objavljenih u Geografiji Hrvatske knjiga 6. nalaze radovi s naslovima: Privreda i naselja makarskog primorja, Antropogeografske osobine Imotskog polja, Prilog geografiji Hvara, Krka - regionalno-geografske osobine, te Geografski aspekt Poljica. Pri ocjeni radova iz šestog poglavlja treba naglasiti kako oni  uz visoku stručnu i znanstvenu razinu odišu i posebnim lokalpatritoskim senzibilitetom koji je akademik Roglić gajio prema Splitu i okolici u kojoj se nalazi i njegovo rodna - Župa Biokovska. O tome vrlo ilustrativno govore i kraći izvatci iz priloga Antropogeografske osobine Imotskog polja u kojemu između ostalog opisuje i fenomene migracija stanovništva Imotske krajine, a koji su po mnogo čemu vrlo aktualni i u suvremenom razdoblju:          
Iseljavanje je nužna posljedica gospodarskih prilika u ovako siromašnim područjima. Višak stanovnika, a ujedno i najbolja snaga odlazi da u raznim krajevima i pod drukčijim prilikama obavlja vrlo teške radove. Ovakve promjene ne ostaju bez štetnih posljedica u zdravstvenom i moralnom pogledu. … 
Odlaze samo zdravi, jer se bolesnima ne dozvoljava odlazak, i ljudi u najboljim godinama (između 20 i 45 godina). Odlaze u stran svijet da iz blata i tamnih rudarskih okana vade novac koji im je potreban za ishrane svoje obitelji. Njihovo se zdravlje kontrolira pri odlasku, ali te kontrole nema pri povratku; a ovaj bi: bilans bio vrlo porazan. Ne poznaju jezik tuđih zemalja i trpe sve nedaće koje iz toga proističu. Kad se sve ovo ima u vidu ne bi se moglo reći da je skromna materijalna korist dovoljna naknada. Po povratku kući iseljenik redovno nalazi imanje i kuću u dosta lošem stanju, i dok sve uredi, potroši sve ili dobar dio donesenih novaca. Mnogi moraju često utrošiti znatan dio i za popravku svog narušenog zdravlja.
        Neki su iseljenici donijeli iz prekooceanskih zemalja znatne sume, kojima su mogli za duži period osigurati svoju obitelj, ali baš ti često pokazuju kako težak problem postavlja iseljeničko pitanje. Oni su dugim radom i marljivim šteđenjem prikupili svoj novac koji se pokazao poslije promjene u našu valutu kao znatna suma. Sada se pokazuje jedan interesantan psihološko-socijalni moment.  Mjesto da rasporede svoj novac tako da poprave ono što je nedostajalo u gospodarenju njihovih očeva, neki su se odavali novim poslovima. Prihvaćali su se trgovine i u svoj posao unosili nove («amerikanske») metode, koje u stvari i ne poznaju, jer nisu imali mogućnosti za to. Ovakvi poslovi obično poslije kratkog vremena propadaju. Susrećemo lijepo sagrađenu kuću, ali ona nije uređena, zidovi su joj i iznutra neokrečeni, jedino prazan dućan ukazuje da se u njoj kratko vrijeme razvijao posao. Njezin vlasnik, iseljenik, postao je žrtva tuđe lukavosti i vještine, i svog neznanja. Nužna bi bila mjera da se iseljenici malo pouče da bi na strani bili manje iskorištavani, a kod kuće da ne izgube u ludo ono što su teškim naporima zaradili. U selima koja su dalje od polja ove su prilike jače izražene. Iseljenici koji se vraćaju iz europskih zemalja donose znatno manje novaca, ali njima opreznije raspolažu.          
        U posebnu, treću skupinu svrstani su prilozi vezani za regionalno geografske  prikaze nekadašnje Jugoslavije,  odnosno današnjih susjednih država (Bosne i Hercegovine te Srbije i Crne gore).  
Bilo je dilema oko uvrštavanja rada s naslovom  «Prilog regionalnoj podjeli Jugoslavije», (objavljen u Geografskom glasniku 16/17, Zagreb 1955.). budući da  više nema države (Jugoslavije)  o kojoj se u njemu raspravlja.  Ipak nije izostavljen. Razlozi? Akademik Roglić je u tom prilogu vrlo detaljno obradio opće principe regionalizacije i upozorio na geografske čimbenike regionalizacije Republike Hrvatske koji se uglavnom uvažavaju sve do naših dana.  Zbog tih razloga prilog je ipak uvršten u knjigu «Geografske regije Hrvatske i susjednih zemalja - geografske posebnosti i razvojni procesi»   
Potrebno je naglasiti kako u knjizi «Geografske regije Hrvatske … » nisu objavljeni svi regionalno geografski radovi akademika Roglića. Neki od njih su sadržajno slični, a neki su zagubljeni (prilozi pisani za prostorne i urbanističke planove). Nisu objavljeni ni prilozi pisani za enciklpedije. Izuzetak čine već spomenuti prilozi o Hrvatskoj objavljeni u drugom izdanju Enciklpedije Jugoslavije. Podsjetimo da je akademik Roglić za Pomorsku enciklopediju obradio više od stotinu natuknica o geografskim obilježjima regija i lokaliteta iz globalnog i nacionalnog  prostora. Za enciklopediju Jugoslavije (prvo i drugo izdanje) napisao je također oko stotinjak natuknica, a pisao je i za Pomorski leksikon, Atlas svijeta i druge znanstvene, nastavne i popularne publikacije.


*** 
         U pripremanju i oblikovanju knjiga sabranih djela akademika Josipa Roglića primjenjivana su uobičajena pravila pripreme ponovljenih izdanja ili sabranih djela. Uredništvo se odlučilo na maksimalnu autentičnost tekstova, znanstvenih analiza i zaključaka te stila i jezika kojim se autor služio (akademik Roglić je i u tom segmentu imao istančan  smisao, i to podjednako u govornom i pisanom načinu izražavanja).  
Kod nekih priloga ipak se moralo odstupiti od navedenog pravila. U tom pogledu posebno ističemo priloge pisane ćirilicom. Njih je, zbog mlađih čitatelja nevještih ćirilici,  trebalo  prilagoditi latinici i hrvatskom jeziku. No pri tom se pojavio i problem stručne terminologije.  Tako je primjerice prilog «Antropogeografske osobine Imotskog polja» pisan ćirilicom te miješanom srpskom i hrvatskom stručnom terminologijom.  Navedene i neke druge ćirilicom pisane priloge trebalo je prilagoditi hrvatskim jezičnim standardima. Međutim umjesto standardne lekture napravljena je računalna provjera pravopisa. Pri tome je u nekim slučajevima došlo i do odgovarajućih promjena u rodovima i padežima, a time i do mogućih odstupanja  od  izvornog Roglićevog stila. Stoga molimo za razumijevanje.     
S obzirom na promjene tipografske tehnologije i općenito na napredak tipografskih mogućnosti u odnosu na one koje su postojale kada su se tiskali izvorni prilozi, u oblikovanju knjige sabranih Roglićevih djela napravljene su odgovarajuće promjene. To se ponajprije odnosi na način isticanja pojedinih dijelova teksta. Naime, u izvornim Roglićevim prilozima   s p a c i o n i r a nj e je bio uobičajen način isticanja pojedinih pojmova, a poglavito imena. U knjizi sabranih djela umjesto spacie koristi se kurzivno pismo za isticanje važnijih termina/pojmova, te mali verzal za isticanje imena ljudi. Poludebelim pismom zamijenjen je kurziv kojim su u izvornim radovima često pisane ključne teze i definicije. Napravljene su promjene i u načinu pisanja naslova djela. Umjesto pisanja u navodnicima oni su u knjizi sabranih djela pisani kurzivom. Navodnici i ravno pismo zadržani su za pisanje pojmova i naziva neuobičajenih za struku ili sa specifičnim značenjem (npr. tzv. „bogatiji krajevi”) odnosno u slučajevima kada se autor djelomice ograđuje od njihova značenja (npr. Proučavanjem krša bavili su se u prošlosti „specijalisti” …) i u nekim drugim slučajevima. Nadamo se da će navedene promjene pridonijeti tipografskoj ujednačenosti članaka. 
Uvjereni smo da će navedene promjene osuvremeniti izgled knjige i njezinu upotrebljivost i da će navedene napomene biti od koristi čitateljima.  
Naglasimo kako se akademik Roglić u svojim tekstovima često koristio i nekim tradicionalnim izrazima karakterističnim za ikavsko krško područje. Možda će neki od njih biti neobični mlađim čitateljima. Međutim, nismo ih mijenjali jer su u skladu sa standardom i normama hrvatskog jezika, pa ih je dobro ponavljati da ne odu u zaborav. 
 
                                                        Urednik sabranih djela


  
    
________________
 SADRŽAJ
H R V A T S K A – OPĆI PODACI
Oblik i geografski položaj.  
Litoralizacija i prisavski koridor
HRVATSKA - OBLICI RELJEFA I GEOMORFOLOŠKA REGIONALIZACIJA           
OBALNA RAZVEDENOST 
Primorje i otoci
ISTARSKA OBALA - KVARNERSKI SEKTOR
DALMATINSKI TIP OBALE 
        TEKUĆICE, POLJA, ZARAVNI         
RELJEFNI ELEMENTI OD ISTRE DO ZAGORE         
SAVSKO-DRAVSKO MEĐURIJEČJE
                Mrežasti reljef međuriječja.  
MLAĐE RELJEFNE MODIFIKACIJE 
HRVATSKA - GEOGRAFSKE REGIJE - RAZVOJNI PROCESI I RAZDIOBE        
SREDIŠNJA HRVATSKA  
Čvorište transeuropskih prometnica; ključno značenje u Hrvatskoj 
Centralna nizina.  
Razvojno značenje hidrološkog problema i njegova rješenja 
Položaj i značenje Zagreba.  
Rubni pojas. 
Zagrebačka okolica kao prigradska zona 
Prostor gornje hrvatske Podravine i Međimurja  
Sjeveroistočni sektor središnje Hrvatske  
Južna rubna stepenica  
ISTOČNA HRVATSKA – AGRARNA REGIJA  
Osijek i druga središta 
PRIMORJE  
Litoralizacija 
ZAPADNA HRVATSKA  
Istra  
Kvarnerski sektor  
Rijeka kao regionalno žarište 
Gorski kotar    
 JUŽNA HRVATSKA  
Kotarsko-prominski kraj 
Srednji sektor s regionalnim središtem Splitom  
Neretvanski i dubrovački kraj 
POSEBNOSTI LIKE.  
ZAKLJUČAK 
 SREDIŠNJA HRVATSKA
OBILJEŽJA PRIRODNE OSNOVE 
Značenje položaja
Granice i unutrašnji sklop        
Geološka osnova        
Reljef
Bljni pokrov
Tlo
Prirodni resursi
OSOBINE MAKROREGIJE I NJEZINIH DIJELOVA
Prisavsko-lonjska nizina
Hrvatsko zagorje
Podravsko-međimurski kraj         
Pokupski sektor 
Rubni kraj Korduna i Banovine
Gorski skelet
ISTOČNA HRVATSKA 
PRIRODNA OBILJEŽJA
Geološka osnova         
Reljef         
Biljni pokrov
Tla
Prirodni resursi
Osobine cjeline i dijelova
GORSKA HRVATSKA
KARAKTERISTIKE PEJSAŽA I MOGUĆNOSTI ISKORIŠTAVANJA
PLITVIČKIH JEZERA          
                Elementi pejzaža. 
                Čuvanje i korištenje.  
                Društveno značenje
Nacionalni park
Prednosti položaja.  
Sugestije
ZAPADNA HRVATSKA 
PRIRODNA OSNOVA
Geološka osnova
Reljef
Vegetacijski pokrov
Tla
OSOBINE I VAŽNOST NOVOOSLOBOĐENIH KRAJEVA 
RIJEKA
VALORIZIRANJE I DIFERENCIRANJE ISTRE U NACIONALNOJ ZAJEDNICI
Uvod 
Geografski položaj
Prostorna projekcija
Mozaična prirodna podloga
Usklađen aspekt
ČEPIĆKO POLJE
         PAZINČIČKA GREDA I NJENO ZNAČENJE
Uvod 
Pazinčička greda
Značenje pazinčičke grede
Pazin u novim odnosima 
JUŽNA HRVATSKA
PRIRODNA OSNOVA        
Geološka osnova
Reljef
Vegetacijski pokrov
Tla
Prirodni resursi i osobine cjeline i dijelova
         PRIVREDA I NASELJA MAKARSKOG PRIMORJA
Gospodarstvo i promet
Naselja         
        ANTROPOGEOGRAFSKE OSOBINE IMOTSKOG POLJA
Uvjeti za gospodarski život
                Prirodni uvjeti
                Društveni i imovinski odnosi  
Gospodarske grane
Zemljoradnja 
                        Zanati i druga zanimanja 
Promet i trgovina
Opće gospodarske osobine i njihove posljedice
                 Naselja
Stanovništvo
KRKA - REGIONALNO-GEOGRAFSKE OSOBINE
PRILOG GEOGRAFIJI HVARA 
Uvod
Prirodna podloga         
                        Oblik.  
                        Ime  
                        Reljef
                        Građa otoka  
                        Vode  
                Plame 
Glavne značajke društvene valorizacije
        GEOGRAFSKI ASPEKT POLJICA
Uvod
Težište na poljicima          
Srednja ili završna Poljica
                        Gornja ili Zagorska Poljica  
                        Donja ili Primorska Poljica  
Razbijanje izoliranosti i težačka privrženost
PRILOG REGIONALNOJ PODJELI JUGOSLAVIJE
        PLANINSKA JEZGRA  
        RUBNI POJAS  
        VOJVOĐANSKA NIZINA  
        SREDNJA SRBIJA   
        HRVATSKO-SLOVENSKA REGIJA  
        METOHIJSKO-POVARDARSKA REGIJA  
        PRIMORJE   
        GRANIČNI PLANINSKI KRAJEVI  
        ALPSKI RUB
        PLANINSKI KRAJEVI SJEVEROISTOČNE SRBIJE  
        PLANINE JUGOISTOČNE SRBIJE I SJEVEROISTOČNE  
        ZAPADNA  
        TENDENCIJE RAZVOJA  
ZNAČENJE RASPOREDA REGIJA  
PRILOG POZNAVANJU HUMLJAČKOG STOČARSTVA         
                Stočarska područja i veze   
                Umljački putovi  
                Sadašnje stanje  
                Opadanje stočarstva  
                Problem nasljeđa humljačkog stočarskog gospodarenja  
PEJZAŽNE SPECIFIČNOSTI I RAZNOLIKOSTI - PREDNOST I BOGATSTVO BOKE KOTORSKE
Tržište zadovoljstva.   
Valoriziranje Boke Kotorske. 
 
________________
H R V A T S K A – OPĆI PODACI[2] 


OBLIK I GEOGRAFSKI POLOŽAJ 
Prostor Hrvatske je razgranat: povijesna zbivanja (turski prodor) uvjetovala su uzinu njegova spojnog dijela između Bosne i Hercegovine i Slovenije. Ključni prostor hrvatske kolonizacije i države bio je prohodni kraj između Dinarskoga gorja, na jugoistoku, i ogranaka Alpa, na sjeverozapadu. U tom vezanom području svode se planinski blokovi na uski gorski prag; zračna udaljenost između Ogulina i morske obale iznosi samo 35 km. Veza za jadranska vrata, taj prijelazni i povijesno važan prostor između Alpa i Dinarskoga gorja, odnosno između jadranskoga primorja i srednjo pridunavskoga prostora, bio je u prošlosti poprište teških stradanja stanovništva. Njegovo valoriziranje ima veliko značenje u razvitku Hrvatske. Hrvati su tim putem izbili na more i raširili se uzduž primorja. Na krškim gorama, s malim i oskudnim pašnjacima, nisu bili povoljni uvjeti za uzgoj stoke i život ljudi; zimski prodori hladnoće ugrožavali su opstanak i nanosili velike štete. Krška podloga pružala je malo mogućnosti za mediteransko poljodjelstvo te je afirmacija na moru bila preduvjet opstanka. Ukorijenjenost i prilagođenost oskudnoj krškoj podlozi objašnjavaju uspjeh u širenju i održanju Hrvata na izloženoj primorskoj fasadi. Geografski položaj i odnos prema tom prirodnom prijelazu ostavili su mnogobrojne spomenike. Pogled s Modruša otkriva koliko je bilo značenje uporišta na vezi između Kvarnera i zaleđa, odnosno Senja i Ozlja, kasnije Karlovca. Novija valorizacija šumskoga pokrova te organizacije mehaničkoga pomorskog i kopnenog prometa uvjetovale su razvitak suvremenih čvorišta (Rijeka, Karlovac i kasnije Zagreb). Prohodan priunski pojas vodi prema jugu na kninska vrata, a uzduž toga puta mnogobrojna su povijesna uporišta. Relativno vredniji brdski pašnjaci u jugoistočnoj Lici, otvoreni prostori oko Krke i Čikole te Ravni kotari na primorskoj strani uvjetovali su tisućljetnu povezanost tih prostora; i u tom su sektoru ljetne suše i zimski prodori hladnoće ugrožavali blago.
Značenje i uloga važnih prijelaza mijenjali su se tijekom povijesti. Rimska okupacija valorizirala je gorske prijelaze vezama između primorskih pristaništa te uporišta na plovnim rijekama i uzduž graničnih limesa. Do važnoga prolaza dopirao je sa sjevera, istočnim podnožjem Alpa, i prastari jantarski pravac kretanja. Kolonizacija Mađara bila je također usmjerena prema tome hrvatskom prijelazu u težnji da tuda izbiju na more. Tijekom tisućljetne prošlosti očitovao se taj pritisak kao i otpor prema njemu. Najznatniji otpor prema turskoj invaziji (tri stoljeća borbi u Vojnoj krajini) zbivali su se pred tim važnim prometnim raskrižjem.
Nakon prestanka turske okupacije prelazi se na poljodjelstvo, uvode se nove kulture (kukuruz, krumpir, poboljšane vrste pšenice i dr.), usavršuju alatljike i povećava vrijednost rada. Oživljavaju plovni putovi dunavskoga sustava, organizirano se koloniziraju travne srednjo pridunavske nizine. Prohodnim hrvatskim vratima pritječu kolonisti prema plodnim panonskim nizinama. Dunavski plovni sustav dopire do Karlovca – 80 km zračne linije udaljena od  morske obale. Preko gorskoga praga probijene su prve kolne ceste (Karolina, 1726.). Taj važni prijelaz napokon dolazi u fazu primjerenu njegovoj biti i značenju: usklađuju se prirodna podloga i društvena uloga. Na žalost, proces se nije  odvijao očekivanom brzinom, bilo je štetnih zakašnjenja. Centralistički Beč težio je da zadrži privilegiran položaj te je privlačio prema sebi prometnu mrežu, a izlaz na more usmjeravao na Trst. Osamostaljena Mađarska pojačala je centralističku politiku jačanjem prometnih funkcija Budimpešte i Rijeke. Pristup prema južnom primorju zapleo se u mrežu sukoba bečkih i peštanskih interesa te ostao zapostavljen.
Oslobođenjem i ujedinjenjem u Jugoslaviju odnosi su unekoliko izmijenjeni. Jugoslavija je izdužena od sjeverozapada prema jugoistoku i u tom se smjeru pruža okosnica  prometne mreže: dolinom Save i moravsko-vardarskom udolinom. Time, kao i općim razvitkom, pomaknuto je prema istoku hrvatsko prometno čvorište, kome je Zagreb žarište.


LITORALIZACIJA I PRISAVSKI KORIDOR
Novi proces litoralizacije, tj. okupljanja društvena života na morskim obalama, znatno je povećao značenje spojnog prostora Hrvatske, ne samo u nacionalnom već i u internacionalnom okviru.  Posebno se značenje pridaje slikovitom i sadržajem bogatom sredozemnom primorju, u kome se ističe raznolika obala Hrvatske.
Savski je koridor društveno najrazvijeniji i prometno najbolje osposobljen dio Hrvatske; proteže se prema hrvatskom pragu i moru. Posebna mu je prednost kombinacija plovnoga puta i suvremenih prometnih veza. Međunarodno mu značenje osigurava nastavak prometnoga pojasa prema moru, razvijenom kraju Alpa i sjeverne Italije te donjim Podunavljem.
Litoralizacijsko valoriziranje sredozemnoga primorja, u kome se ističe središnje jadransko primorje, oživljava veze starim jantarskim putovima. Prirodno prohodnim i društveno razvijenim pojasom između Jadranskoga mora i baltičko-skandinavskoga prostora sve su veća prometna strujanja, koja se spontano produžuju i do našega južnog primorja. I transeuropska prometnica jugozapad-sjeveroistok, između Sredozemlja i prostrane sjevero-istočne Europe, dobiva postepeno novo značenje povezivanja i suradnje, a u središnjoj Hrvatskoj upravo je raskrižje tih transevropskih veza. Važne arterije nacionalnoga i evropskog života spajaju se pred hrvatskim vratima, što se ogleda u značenju i razvitku zagrebačkoga prometnog čvorišta.
Geografski položaj i priroda Hrvatske pogoduju prometnim vezama i mogu se njima povoljno valorizirati. Kraj što je u prošlosti životario izoliran i zaostao postaje prometnim povezivanjem prosperitetan i od ključne važnosti za jugoslavensku zajednicu.
________________
HRVATSKA - OBLICI RELJEFA I GEOMORFOLOŠKA REGIONALIZACIJA[3]  
         Reljef, značajan element prirodne podloge, bitno utječe na socijalnu valorizaciju prostora. Ključnu ulogu u Hrvatskoj ima gorski prag, koji je pogodovao vezama između primorja i zaleđa; tim se prijelazom održavalo jedinstvo zemlje. On je dio gorsko-krške okosnice koja se pruža od sjeverozapada prema jugoistoku i prelazi granice Hrvatske. Preko gorskoga prijelaza povezani su primorski pojas na jugozapadu i peripanonski sektor na istoku. Svaki od tih sektora ima specifičnosti, ali su međusobno ovisni i dopunjavaju se u funkcijama te čine nedjeljivu cjelinu. Reljef je uvjetovao da kroz hrvatske prolaze trajno struji život zajedništva. Poznavanje posebnosti svakoga od tih dijelova preduvjet je razumijevanja cjeline.
OBALNA RAZVEDENOST 
Primorje i otoci. Hrvatskoj pripada duga i specifična primorska fasada. Od ušća Dragonje do rta Oštro, na ulazu u Boku kotorsku, zračna je udaljenost 526 km, ali je stvarna dužina kopnene obale 1778 km, tj. indeks razvedenosti 1 : 3,4. Pred obalom je 1175 otoka, otočića i hridi, kojih su obale duge 2204 km, što s kopnenom obalom iznosi 2982 km. Stvarni odnos između zračne udaljenosti krajnjih točaka i realne dužine obale iznosi 1: 7,5. Razvedenost obale, donosno bogatstvo oblika, bitna je posebnost primorja, ali ima značajnih unutrašnjih razlika. 
Druga opća značajka jest pružanje primorja od sjeverozapada prema jugoistoku. U tom smjeru pružaju se osi Jadranskoga mora i priobalnoga Dinarskog gorja. 
Za razumijevanje primorja važno je poznavanje oblika Dinarskoga gorja i bazena Jadranskoga mora. U Dinarskom gorju prevladava krš s podzemnom cirkulacijom vode i oskudnim pokrovom tla; dominira kamena površina. Površinsko otjecanje i nanos trošina malog je značenja. Slikovitost je značajna posebnost primorja i zalog njegova valoriziranja, a to neponovljivo varira i različito se kombinira. Vode cirkuliraju kroz duboke šupljine u kršu te uvjetuju specifične pojave u moru. Pod velikim tlakom voda izbija na dnu mora, «vrulje» su specifična morfo-hidrografska pojava krških obala, najbolje zastupljena u našem primorju. 
Uz navedene opće značajke ima znatnih razlika u odnosu mora i Dinarskoga gorja. To uvjetuje unutrašnje pejzažne raznolikosti. U primorju se odrazuju i specifičnosti bazena Jadranskoga mora, u kome, pored opće izduženosti od jugoistoka prema sjeverozapadu, postoje velike unutrašnje razlike. Sjeverozapadno od linije između Kornata i talijanske luke Grottammare dubine su manje od 100 m. Sjeverozapadni dio Jadranskoga mora pokriva izrazitu ravnicu, sastavljenu od trošina nanošenih za vrijeme kopnene faze u nedavnoj geološkoj prošlosti. Tragovi toga nanesenog materijala nalaze se na obali našega  primorja. Na potezu Šibenik – Pescara pruža se poprečna jabučka potolina (najveća dubina 245 m). Taj neobični oblik nema reljefnog odraza na našoj obali, gdje dominiraju elementi dinarskoga pružanja. Vulkanska priroda nedalekih otočića Jabuke i Brusnika upućuje da je potolina nastala  tektonskom aktivnošću. Poprečni palagruški prag (najveća dubina 130 m) pruža se od jugozapada prema sjeveroistoku, analogno jabučkoj potolini, i ne odrazuje se u reljefu našega primorja, koje u tom dijelu ima otoke usporedničkoga smjera, a kopnena obala vraća se u dinarsko pružanje. Jugoistočna jadranska potolina (dubina do 1330 m) ističe se izoliranošću i ne utječe posebno na reljef susjednoga primorja, koje je slabije razvedeno i gorovito.
Fotografija Hrvatsko primorje, dio obale s otocima Enciklopedija str.  163.
Potopljena sjeverozapadna ravnica upućuje na mlado pozitivno pomicanje morske razine. To se vidi po ostacima finih trošina što su ih vjetrovi nanijeli s prostrane ravnice, a sada valovi razaraju i kiše spiraju (otoci Susak, Srakane, Unije, na raznim dijelovima obale Istre, kod Privlake, na Vrgadi i drugdje). Mladost suvremenog odnosa kopna i mora vidi se i u elementima obalne razvedenosti. More je prodrlo u uvale, odnosno drage (draga, naziv za kopneni i potopljeni oblik). Potopljeni oblici suglasni su s kopnenim reljefom, u kome se ističe razlika između istaknutih vapnenačkih kosa te udolina u sinklinalama trošivoga fliša (laporci, pješčenjaci i dr.). Odnos između potopljenih draga i sadašnje morske razine upućuje na to da je modeliranje provedeno prema nižoj morskoj razini.  Udubina Vranskoga jezera na Cresu (prosječna dubina 60,5 m) pokazuje da je modelirana i da su trošine podzemno evakuirane pri morskoj razini znatno nižoj od sadašnje. Podzemne krške šupljine i urušavanja njihovih pokrova čine odnose još složenijima; provalija Crvenog jezera kod Imotskog duboka je više od 500 m, usprkos zarušivanju dna najdubljega dijela. Ustanovljeno je  da je jadranska razina pred 25 000 godina bila oko 96 m niža, i to zbog zadržavanja golemih ledenih pokrova na kopnu. Time se dodiruje pitanje: da li se naše primorje spušta? Za to nema znanstvenih dokaza. Mlado, glacioeustatičko uzdizanje morske razine opća je pojava na našem planetu. Ideja da se naše primorje spušta posljedica je različitih pojava na talijanskoj  i našoj obali. Apeninske rijeke pritječu iz krajeva sastavljenih od trošivih stijena i donose obilje trošina kojima šire priobalno kopno. Analogno je i na albanskoj obali. Naprotiv, naše rijetke tekućice pritječu iz krša i donose neznatne količine trošina. To potvrđuju i izuzeci. Neretva iz gornjeg porječja, sastavljenoga od nepropusnih stijena, donosi obilje naplavnih tvari i taloži ih u deltu. Analogno, ali manje obilno, donose trošine Cetina, Mirna i dr. Unatoč navedenim općim značajkama i procesu u reljefu primorja izražene su znatne sektorske razlike. To cjelinu čini raznovrsnom i zanimljivom.
Geološka karta Hrvatske Enciklopedija str. 164/165.
Legenda:
Morfostrukturni i morfogenetski tipovi reljefa
I Akumulacijsko – tektonski reljef – nizine
                Naplavne ravni (poloji)
                Terasne nizine
                Fluvio – močvarne nizine (riječno-močvarne)
                Fluvio – eolske nizine (pijesci, pješčare)
II Denudacijsko – akumulacijski reljef – brežuljkasto – ravnjački
                Predgorske stepenice (prigorja, podgorja – pedimenti – glacisi)
                Pobrđa
                Lesne zaravni (ravnjaci)
                Polja u kršu
                Udoline u flišu


III Denudacijsko – tektonski reljef – planine i gore
        Gromadna gorja, ekshumirana i remobilizirana
        Alpski orogeni pojas kompleksne tektogeneze (centralni masivi)
        Borano – rasjedni i navlačni planinski masivi alpskog orogena
        Borano – navlačni i ljuskavi planinski masivi alpskog orogena
        Vulkanski reljef                
        Zaravni u kršu
IV Neki manji važniji oblici reljefa
        Kanjoni
        Mrtvaje
        Riječne plavine
        Klifovi
        Vrulje




ISTARSKA OBALA - KVARNERSKI SEKTOR


Izgledom, položajem i posebnostima izdvaja se i ističe obala Istre. Trokutasti poluotok ima gotovo pravolinijske obale od sjeverozapada prema jugoistoku i od jugozapada prema sjeveroistoku. Zapadna obala sastavljena je od vapnenaca i niska. U mnogim oblicima odrazuje se mlado uzdizanje morske razine. More je prodrlo u dolinu Mirne i Limsku dragu. Pritječući iz flišnog poriječja, Mirna je zatrpala prvotni zaljev, a Pazinčica se gubi u ponoru te nije  zatrpavana Limska draga. More spira eolske nanose na mladoj obali Savudrije. Južno od Poreča potopljen je krški reljef te iz mora strše glavice kao otočići, među kojima se ističe brijunska skupina. Pulska luka i Medulinski zaljev nastali su potapanjem krških udubina. Ima pouzdanih  tragova potopljenih povijesnih spomenika. Blag prijelaz između kopnenog i potopljenog reljefa te opća pitomina pogoduju suvremenoj valorizaciji te obale. Jugoistočna obala Istre, prema Kvarneru, mnogo je strmija. Zajednička su istarska posebnost duboki zaljevi, kao onaj u dolini Raše, djelomično zatrpani mladim naplavinama. I Plominski zaljev i uvala Budava nastali su potapanjem suhih dolina i neznatno su izmijenjeni mladim nanosima. Izrazitim priobalnim reljefom jugoistočna istarska obala  srodna je susjednom Kvarneru.
Kvarnerski sektor reljefno je najdinamičniji i najkrševitiji dio Hrvatskog primorja. Uzduž kopnene obale proteže se luk priobalnih gorja (Učka 1401 m, Obruč 1377 m, Viševica 1428 m, Senjsko bilo 1699 m, Velebit 1757 m). I otoci su brdoviti (Cres 638 m, Lošinj 588 m, Krk 569 m). U sastavu prevladavaju vapnenci, a u reljefu duboki krš. Diferenciranim modeliranjem došle su do izražaja razlike između vapnenaca i klastita (Vinodol, Bakarski zaljev, Baška draga i dr.). Spiranjem drobljivih dolomita Rječina je nanijela malu deltu, važnu u smještaju Rijeke. Kvarnerski je sektor prema jadranskoj zavali reljefno izoliran sjevernojadranskom potopljenom ravnicom, kojoj dubine nisu  manje od 50 m. Naprotiv, u potopljenom krškom reljefu Kvarnera dubine su na više mjesta veće od 100 m. O dubini krške cirkulacije voda i o podzemnim šupljinama svjedoči kriptodepresija Vranskog jezera, koja dopire do 60,5 m ispod razine mora, a najmanja visinska razlika prema okolnom rubu iznosi 231 m. Kvarnerski sektor najizrazitiji je tip krškoga primorja.


DALMATINSKI TIP OBALE
Primorje Kotara ističe se izrazitom usporednošću obalne razvedenosti. Usporedno se pružaju otoci i kopnena obala te prolaze «kanali» između njih. Tu je najbolje izražen u svjetskoj literaturi poznati «dalmatinski tip obale». Reljef je u skladu sa sastavom i građom zemljišta nabrana u blage bore: kao kose izdužene su antiklinale vapnenaca, a između njih nalaze se snižene udoline u sinklinalama trošivoga fliša. U tako modeliran reljef prodrlo je more mladim uzdizanjem razine.
Na ušćima Zrmanje i Krke potapanjem su nastali složeni zaljevi: uzine u vapnencima i proširenja na mjestu erodiranog fliša. Pučini izložene vapnenačke obale vanjskih otoka, posebno Dugog otoka, modelirane su u impozantne strmce, a slikoviti Kornati uobličeni su na impresivne ruševine.
Hvarska modifikacija izražena je u usporedničkom smjeru pružanja. Tim smjerom pruža se i dio kopnene obale od Grebaštičkog zaljeva do prijevoja Klisa. Još nema uvjerljiva objašnjenja za tu izmjenu u pružanju. Taj je sektor, poslije Kvarnera, najreljefniji dio Hrvatskog primorja; priobalni lanac doseže visinu od 779 m u Kozjaku, 1339 m u Mosoru, 1762 m u Biokovu i 1160 m u Riliću. I otoci su brdoviti: Brač 780 m, Hvar 628 m, Korčula 569 m i Vis 514 m.
U sastavu dominira vapnenac, ali je gotovo cijelom dužinom kopnene obale očuvan ukliješteni pojas paleogenoga fliša. Priobalna su gorja asimetrična: južne, odnosno jugozapadne padine su strmije, što je posebno izraženo u 1000 m visokim strmcima Biokova. Jaka abrazija povećala je strminu pučinskih otočnih obala (Hvara, Šolte, Korčule i dr.).
Fotografija: Ličko polje Enciklopedija str 166.
        Jugoistočno od delte Neretve i Pelješca primorje se suzuje na uzak pojas dinarskog pružanja. Pučinska izdvojenost značajna je za Mljet i posebno za Lastovo. Za obalni reljef važan je niz Elafitskih otoka, koji izoliraju «unutrašnje more». Ta specifična i lijepa razvedenost nastala je potapanjem diferencirano modeliranog reljefa: udoline – zaljevi u drobljivim dolomitima, dok su kose izostale kao otoci na otpornijim vapnencima. Pučinski valovi abradiraju strme vapnenačke obale. Konavoska udolina u nepropusnim stijenama odvojena je od mora vapnenačkom kosom, obalu koje modeliraju pučinski valovi.
        Gorska-krška okosnica. U Hrvatskoj se samo uski pojas Dinarskog gorja pruža usporedno s primorjem. Prevladavaju izduženi lanci uglavnom sastavljeni od čistih mladomezozojskih vapnenaca u kojima je razvijen duboki krš. Iako Velebit, granična Dinara i Biokovo dopiru u visoki pojas planinskih rudina, na vapnenačkoj podlozi razvijen je duboki krš; planinski pašnjaci imaju malo značenje i nisu bitno utjecali na društveni život. Vapnenački sastav i krško modeliranje posebno su izraženi na priobalnim gorjima. Dalje prema unutrašnjosti izbija starija donjomezozojska i paleozojska podloga koju modelira složeni fluviokrški proces: kombiniranim poniranjem i površinskim spiranjem nastaju otvoreni pejzaži, npr. kordunski ravnjak. Na mjestima gdje izbija nepropusna podloga pojavljuju se trajni izvori i nastaju tekućice. Od tih «hidroloških čvorišta» otječu Kupa i druge manje tekućice iz Gorskog kotara te Una, Otuča, Zrmanja i Butišnica iz jugoistočne Like. Manje tekućice izbijaju iz nepropusnih naslaga uzduž dislokacijskog pojasa kopnenim podnožjem Velebita ili na mjestima gdje je klastična podloga blizu površine izvorišta Korane, Gacke i Cetine. Posebnu grupu čine tekućice koje izbijaju u blizini obale, na dodiru okršenih vapnenaca i ukliještenog fliša (Mirna, Raša, Rječina, Jadro i Ombla). Tekućice su modelirale složene doline: proširenja u trošivim klastitima, a duboke kanjone kroz vapnence. Za krš su specifične ponornice. Najvažnije su one u zavali Like: Otuča i Ričica u jugoistočnom kraju, Lika s pritocima u sjeverozapadnom dijelu Ličkog polja te Gacka u Gackom polju. Preko Imotskog polja protječe ponornica Vrljika, dio složene tekućice različitih naziva: uzvodno Ričina i Suvaja, a nizvodno Tihanjina, Mlade i Trebižat.
        
TEKUĆICE, POLJA i ZARAVNI
        Široka upotreba naziva «polje» - obradiva površina – dovodi u zabunu i odraz je prilika u kamenitom kršu; Ličko i Gacko polje uglavnom su vapnenačke zaravni. Polja su vezana uz nepropusne stijene i najvećim su dijelom dio složenih dolina, a izolirana su samo ona koja su oko ponornica, npr. Imotsko i Krbavsko. Obradive površine, odnosno polja u užem smislu, posljedica su jačega naplavljivanja za vrijeme ledenog doba, kada su tekućice nanosile više trošina nego što su ponori mogli primiti. U suvremenim uvjetima suprotan je proces i seljaci sa sjetom konstatiraju da «stijene rastu».
        U nekim tekućicama specifičan je proces taloženja sedrenih pregrada kojima se doline preobrazuju u stepeničasta jezera, npr. korito Korane u Plitvička jezera, zatim jezera na Krki i dr. Poremećaj ekoloških prilika uvjetovao je spiranje padina i zatrpavanje nekih jezera u izvorišnim dijelovima Krke i Korane. Obaranje sedre i nastajanje  pregrada mlad je i suvremen proces; u ledeno doba, kada su okolne padine bile bez vegetacije, jezera nisu mogla postajati jer bi brzo bila zatrpana.
        Iako poniranjem nastaju izdvojene krške udubine, na vapnencima se nalaze i izrazite zaravni: pored spomenutih u Ličkom i Gackom polju ističe se prostrana prominska zaravan oko Krke i Čikole. Zaravni različitih visina prate Cetinu, a visoko na Velebitu izolirano je Rujno (800 m). Zaravni su izrazitije ukoliko su vapnenci čistiji i vezane su uz kontakte nepropusnih stijena i vapnenaca. S nepropusnih stijena nanošene su trošine koje su prekrile vapnence i uvjetovale rubno otapanje, dodirom naplavne ravnice i okolnih stijena. To je površinski proces uvjetovan ravnotežom naplavljivanja i rubnog otapanja te se može odvijati u različitim visinama. Korozijsko zaravnjivanje starije je od kanjona koji su zaravnima usječeni.


RELJEFNI ELEMENTI OD ISTRE DO ZAGORE
        Gorsko-krška okosnica ima različite dijelove. U Istri su izražena tri reljefna elementa: brdovita Ćićarija, raščlanjeni unutrašnji flišni sektor i otvorena vapnenačka zaravan na jugozapadu. Iz fliša otječu tekućice koje su vapnenačku zaravan izdijelile u manje dijelove nazvane po glavnim naseljima. Morfološki je zanimljiva i u životu Istre važna pazinčička greda, tj. viši pojas uzduž ponornice Pazinčice. Gredom vodi važna veza između jugozapadne zaravni i brdskog zaleđa. Gorski prag relativno je uzak pojas između Kvarnera i srednjeg Pokuplja. Na potezu Ogulin-Žrnovnica širok je nešto više od 30 km zračne linije. Složenog je sastava; ispod karbonatnih blokova izbijaju klastiti donjomezozojske i paleozojske starosti. Kombinira se površinsko spiranje i otjecanje s krškim procesom.
        Srednjopokupski ravnjak i kordunski koridor slična su sastava. Kombiniranim fluviokrškim procesom modeliran je otvoren prohodni ravnjak velikog povijesnog značenja. Iz čistih i prozirnih tekućica obara se otopljeni kalcij-karbonat u obliku sedrenih pregrada koje preobrazuju rijeke u niz jezera.
        Lička je zavala specifičan i značajan element u reljefu Hrvatske, posebno gorsko-krške okosnice. Priobalni planinski luk Velebita s primorske strane i Kapelsko-plješivički niz s kopnene strane zatvaraju prostranu zavalu, sekundarnim reljefnim elementima izdijeljena u udoline Ličkoga i Gackog polja te krbavski kraj na jugoistoku. U Ličkom i Gackom polju prevladavaju čisti mladomezozojski vapnenci, ali je morfo-hidrološki važna podvelebitska zona paleozojskih klastita. Jugoistočni krbavski sektor ima prijelazne fluviokrške značajke. Na kontaktu nepropusnih stijena modelirane su na vapnencima korozijske zaravni Ličkog i Gackog polja.
        Jugoistočno od ličke zavale Hrvatskoj pripada primorska strana glavnog dinarskog lanca, koja se sastoji od dvaju dijelova: otvorenoga kotarsko-prominskog sektora i Zagore. Kotarsko-prominski sektor reljefno je otvoren prostor krške zaravni na kojoj se ističe izolirana Promina (1148 m). Alogene tekućice (Zrmanja, Krka i Čikola) prosijecaju zaravan kanjonima, a na klastitima izvorišnih dijelova izmodelirana su proširenja. Analogno Plitvičkim jezerima, korito Krke sedrenim je pregradama preobraćeno u niz jezera, ali su socijalni faktori znatno poremetili prirodnu ravnotežu. Niz priobalnih planina – Trtar, Kozjak, Mosor i Biokovo – odvaja kršku Zagoru, u kojoj se posebno ističe složena dolina Cetine. Imotsko polje s Vrljikom najizrazitiji je primjer polja u kršu. Planine su asimetrične; u životu Zagore posebno značenje imaju pašnjački važne blaže prisojne padine Dinare i Svilaje. Prijevoji (najznačajniji Klis, 355 m) pogodovali su sudbinskoj povezanosti primorja i Zagore.


SAVSKO-DRAVSKO MEĐURIJEČJE
        Mrežasti reljef međuriječja. Položaj između Save i Drave (međuriječje) značajan je za treću reljefnu jedinicu SR Hrvatske. Toj jedinici pridružuje se donje porječje Kupe na zapadu, Međimurje na sjeveru te baranjski trokut na sjeveroistoku. Prevladava usporedničko pružanje, što je u skladu sa smjerom međašnjih rijeka. Rubne rijeke  prate i pojasi ravnica poznati pod nazivom Posavina i Podravina. Prisavski i pridravski pojasi stapaju se na istoku u istočno-hrvatsku ravnicu. U prijelaznom dijelu, prema prialpskom gorskom bloku, prisavska se ravnica širi i ima izgled zavale, značajne za ulogu središnje Hrvatske. U tom je dijelu i razvodnica između poriječja Save i Drave niska (Lepavina 195 m), što ima veliko značenje u društvenom valoriziranju reljefa. Goransko-kordunsko-banijska stepenica čini prijelaz prema gorskoj okosnici; u njezinu sastavu prevladavaju staromezozojske karbonatne stijene, a izbija i paleozojska podloga. Reljefna stepenica bila je poprište važnih povijesnih zbivanja, a sada je prirodni poticaj valoriziranju pri povezivanju primorja i zaleđa.
        Dok su ravničarski pojasi uzduž Save i Drave elementi povezivanja, rasuta gorja znatno diferenciraju reljef: Macelj (383 m) i Ivanščica (1060 m) pružaju se usporednički; Žumberačko gorje (1178 m), Medvednica (1030 m) i Kalnik (643 m) od jugozapada prema sjeveroistoku; niska Bilogora (307 m) i Vukomeričke gorice (255 m) u smjeru sjeverozapad-jugoistok. U središnjoj zavali izolirana je kupa Moslavačke gore (488 m). Dalje prema istoku slijede gore usporedničkoga smjera: Papuk (954 m), Krndija (792 m), Psunj (985 m), Dilj (461 m) i na krajnjem istoku ogranci Fruške gore. U izoliranim gorama izbijaju jezgre starijih stijena: kristalični škriljevci u Medvednici, Psunju, Papuku i Krndiji; paleozojske naslage u Žumberačkoj gori, staromezozojske u Kalniku, eruptivni u Babinoj gori. Tercijarne jezerske taložine prekrivaju stare jezgre. Izgled i sastav gorja upućuju da je podloga međuriječja razlomljena i mobilna. Sastav tercijarnih jezerskih naslaga pokazuje da su taložene u drukčijim i mirnijim reljefnim odnosima. Dominirajući konzekventni pad tercijarnog pokrova prema gorskim padinama upućuje na to da je bilo radijalnih gibanja i istiskivanja starih jezgri. Dubinska su bušenja pokazala da tercijarni pokrov dopire do različitih dubina: u virovitičkoj potolini do 6000 m, a u Lonjskom polju 2500 m. Tokom taloženja jezerskih taložina, a posebno nakon toga, bilo je velikih radijalnih pomicanja koja su dovela do složenih i nenormalnih odnosa među stijenama različite starosti. U vrijeme kopnene faze, nakon povlačenja jezera, provedeno je složeno modeliranje. S padina su spirane trošine što su ih tekućice nanosile prema Savi i Dravi, a ove prema Dunavu. Izmodeliran je blagi otvoren reljef kojemu su tragovi očuvani u prigorskim ravnjacima, važnom elementu reljefa međuriječja. Blagi reljef rebrastih disiciranih prigorja ima posebno društveno značenje i rano je koloniziran.


MLAĐE RELJEFNE MODIFIKACIJE
        Različitim gibanjima blokova razbijene podloge došlo je do usijecanja tekućica i nesklada smjera otjecanja s reljefnim odnosima. Posebno je izražena epigenija Bednje. Otjecanje bi odgovaralo s današnjim crtama reljefa da ta rijeka iz ivanečkog proširenja nastavi preko prijevoja Cerja (15 m relativne visine). Umjesto toga ona skreće u viši kraj na jugoistoku te prosijeca oko 100 m viši Kamenac (419 m) sastavljen od otpornijih eruptiva. Neobični epigenijski položaj značajan je za cijeli srednji tok Bednje, koja zaobilazi Topličku goru prije ulaska u pridravsku ravnicu. Neusklađenost općih crta reljefa i smjera otjecanja postoji i kod drugih tekućica. Desni pritoci Krapine teku od sjevera prema jugu, ali udaraju u greben Medvednice i skreću prema jugozapadu. Sutla te izvorišni dijelovi Kosteljine, Krapinice i Lonje epigenijski probijaju gorske grebene. I položaj donje doline Kupe, između Vukomeričkih gorica i Korduna, nije u skladu s dominantnim crtama reljefa, što upućuje na to da su suvremeni reljefni odnosi relativno mladi. Epigenijski je i odnos mreže Orljave prema Babinoj gori i Dilju. Izvorišni krakovi imaju smjer sjever-jug, ali na dodiru s višim zemljištem naglo skreću te se Orljava epigenijski probija između Babine gore  i Dilja. Usijecanjem dolina i spiranjem neogena pokrova došle su do izražaja neusklađenosti s otkrivenim starim jezgrama. Međutim, u poprečnom profilu mladih dolina razlikuju se viši i otvoreniji profil te mlađi i dublji strmih strana. I od toga ima odstupanja, jer se razbijena podloga međuriječja različito ponaša. Cijeli je prostor mobilan, posebno u sektoru zavale središnje Hrvatske. O nestabilnosti svjedoči i seizmičnost kraja te obilje termalnih vrela. I asimetričnost između porječja Save i Drave objašnjava se mlađim diferenciranim gibanjem. Savska strana je prostranija i blaža, a dravska uža i strmijih padina; procesi suvremenog modeliranja intenzivniji su na dravskoj strani.
        Nedavne klimatsko-morfološke izmjene zatekle su uglavnom sadašnje reljefne odnose i unijele značajne modifikacije. Za vrijeme posljednje oledbe (Wurm) naš je kraj bio unutar godišnje izoterme od 00C, a to znači da je bio bez vegetacijskog pokrova. Nedaleke Alpe bile su pod debelim ledenim pokrovom. U doba otapanja Sava i Drava nanosile su velike količine trošina, posebno šljunka. Naprotiv, pritoci s nižih gorja i bregova nanosili su fini mulj i u  manjim količinama. Većim nanosom uzdiže se korito glavnih rijeka te pritoci teku usporedno (Lonja-Strug, Odra, Bid-Bosut, usporedno sa Savom; Plitvica, donja  Bednja i Karašica usporedno s Dravom).
        Od ranijih pleistocenskih naplavnih ravnica zaostali su rubni podovi – terase. Dislokacija rakitske terase u podsusedskoj uzini svjedoči o nestabilnosti podloge. Riječni šljunak u Lisičini u prigorju Medvednice, oko 40 m iznad naplavne ravnice, te kod Vratnika, sjeverozapadno od Samobora, na 300 m nadmorske visine ili 160 m relativne visine iznad savske ravnice, upućuje na mlada radijalna gibanja u tom mobilnom prostoru.
        Za mlado modeliranje istočnohrvatske nizine posebno su važna suha i hladna pleistocenska razdoblja. S osušenih naplavnih ravnica vjetrovi su odnosili finu prašinu (prapor) i taložili je oko istaknutih zapreka. Ti mladi nanosi izuzetno su dobra agrarna podloga, ali se prilično brzo spiraju i svode na manje ostatke. U istaknutim prapornim strmcima Erdutskog brda i na ograncima Fruške gore ima vjerojatno mladih tektonskih i erozijskih komponenata.
        Od taloženja tercijarnog jezerskog pokrova prošlo je manje od 4 milijuna godina, a kroz to vrijeme nastali su glavni reljefni elementi. Hrvatsko međuriječje složen je i mobilan dio peripanonskog ruba.


Literatura: 
 Milojević, B.Ž., Dinarsko primorje i ostrva u našoj kraljevini, Beograd 1933; isti, Visoke planine u našoj kraljevini, Beograd 1937; 
Oppitz, O., Obličje površine Hrvatske, Zemljopis Hrvatske, Zagreb 1942; 
Roglić, J.,  Problem neogenog abrazivnog reljefa, II kongres geografa Jugoslavije, Skopje 1951; 
isti, Zaravni na vapnencima, Geografski glasnik, 1957, 14; 
isti, Les polies du Karst dinarique et les modifications climatiques de quaternaire, La revue de geographie, Bruxelles 1964, str. 102-125; 
isti, The Delimitations and Morphological Types of the Dinaric Karst, Naše jame, 1965; 
isti, Prilog poznavanju reljefa jadranskog priobalnog dna, Rad JAZU, 1967, 345; 
isti, Geografski aspekt Dinarskog krša, Krš Jugoslavije, JAZU, 1969, 6; 
 Roglić, J.,  i dr., Geografija SR Hrvatske, I-V, Zagreb 1974-75.


________________
HRVATSKA - GEOGRAFSKE REGIJE[4]  
Regija je prostorna jedinica koja se sadržajem, unutrašnjom povezanošću i ulogom u širem kraju razlikuje od susjednih prostora. Ta geografska jedinica različita je u prostoru i izmjenjiva u vremenu. Glavni su razvojni faktori unutrašnja povezanost i uloga u širem prostoru. Posebnosti se tokom razvojnoga procesa mijenjaju, a to utječe na bit i značenje regije. Razvitkom društveni aspekt postaje sve važniji, ali se ne mogu zanemariti posebnosti prirodne podloge. Uočavanje i ocjena toga međuodnosa daje regijama posebno značenje i važnost; to uvjetuje odgovorno i dinamično promatranje te ocjenu prostora.
Povezanost i zajednički život ogleda se u jačanju žarišnih organizama – gradova, koji sve više određuju diferenciranje i međuodnose regija. Gradovi su čvorišta prometnih veza, središta usluga i ponuđači rada, stoga je njihova privlačnost to jača što su socijalnoekonomske razlike prema okolici veće. U stadiju zaostalosti i nepovezanosti nema žarišnih centara te se regionalna diferencijacija obavlja u prvom redu prema posebnostima prirodne podloge. U povezanu prostoru prostorni odnosi brzo se mijenjaju i žarišni utjecaji isprepleću; uspoređivanje tih kompleksnih regija daje važne pouke.
U Hrvatskoj postoje usporedivi popisni podaci za stanovništvo od 1857, tj. za 124 godine. Praćenje i uspoređivanje podataka popisa omogućuju ocjenu kako geografska stvarnost živi i u kojemu se smjeru procesi razvijaju. Ako se ti statistički podaci prenesu na sadašnju općinsku podjelu, vidi se da je 1857. u općinskim središtima živjelo samo 13,3% stanovništva, 1921. god. 19,5%, a 1981. već 46,4%. U prvoj fazi jačanja zajedništva gradovi su privlačili doseljenike načinom života i mogućnostima zarade. Što su razlike sela i grada bile veće, to je doseljavanje bilo intenzivnije. No, koncentracija stanovništva i njegovih aktivnosti onečišćuje urbani okoliš, život postaje zamorniji, što potiče povremene izlaske i trajna preseljavanja u okolicu ili u posebno privlačne prostore. Novom procesu disperzije gradskih organizama pridonose i nužne socijalno-ekonomske mjere kojima je svrha postići što povoljniji raspored društvenih aktivnosti, odnosno što ravnomjerniji odnos među prostorima. Ostvaruju se novi odnosi međusobne povezanosti i utjecaja; gradovi polariziraju regionalni život i sve više jača međuovisnost grada i njegova polarizacijskog prostora. 
Razgranat prostor Hrvatske širi se na složenoj prirodnoj podlozi i njegovi su dijelovi nejednako pogodni za različite društvene aktivnosti. Spontano se uspostavljaju polarizacijske regije oko ključnih žarišta te s njima usklađenim sustavom sekundarnih središta. Litoralizacijskom se valorizacijom Hrvatska, a time i Jugoslavija, uključuje u globalne razvojne procese. U skladu s prostornom razgrananošću države te posebnostima i ulogom njezinih dijelova, ističu se 4 polarizacijska središta: Zagreb, Osijek, Rijeka i Split. Ona različito okupljaju i time diferenciraju gravitacijske prostore. Iako pojas ima izrazite zajedničke prirodne posebnosti i prolazi kroz analogne procese društvene transformacije, postoje i unutrašnje razlike. Razlikuju se 4 glavne regije: središnja Hrvatska, sa središtem u Zagrebu; istočna Hrvatska, s glavnim središtem u Osijeku; zapadna Hrvatska, sa središtem u Rijeci i južna Hrvatska s glavnim središtem u Splitu. Posebno će biti prikazani problemi reljefno izolirane ličke zavale.


Karta Društveno-ekonomska regionalizacija Hrvatske Enciklopedija str. 214.
 
SREDIŠNJA HRVATSKA 
Središnja Hrvatska se prostire između gorskog praga na jugozapadu, državne granice prema BiH, ogranaka Psunja i Papuka na jugoistoku, državne međe prema Mađarskoj na sjeveroistoku te granice prema Sloveniji na sjeverozapadu. To je prirodna regija u kojoj se oko središnje prisavske nizine proteže složen i raznolik rubni pojas; njoj se pribraja i srednjopridravska ravnica. Unutrašnje su razlike neznatne i povezanost postaje sve izrazitija. Atribut «središnja» ne pripada joj samo po geografskom položaju već i po ulozi u društvenom valoriziranju. Prednosti položaja nisu izražene samo u Hrvatskoj i Jugoslaviji već i u Europi, posebno jugoistočnoj. Središnja je Hrvatska čvorišni prostor transeuropskih prometnica. Posavljem od sjeverozapada prema jugoistoku, od jugozapada prema sjeveroistoku i, posebno, smjerom sjever-jug. Tim smjerovima snažno struji suvremeni život. Zagreb je čvorište tih prometnica; crpi životne snage i razvija se na toj propulzivnoj ulozi; on je ključni faktor u valorizaciji te regije, koja bi se mogla nazvati «zagrebačkom regijom». 
Fotografija. Zagreb Enciklopedija str. 215


Čvorište transeuropskih prometnica; ključno značenje u Hrvatskoj
Utjecaji središnje Hrvatske, odnosno Zagreba, ogleda se u životu i tendencijama drugih regija. Središnja regija ima ključnu ulogu u životu države.  Prostire se na 19 685 km2, što čini 34,8% površine državnog teritorija. Na tom prostoru živi (1981. 2 220 952 st., odnosno 48,3% ukupnog stanovništva Hrvatske. Udio središnje regije u stanovništvu Hrvatske s vremenom jača: 1857. bio je 43,0%, a 1921. god. 45,3%. Središnja Hrvatska demografski je trajno dominantan dio države. U njoj relativna gustoća naseljenosti iznosi 112,8 st. na  km2 (1981.), što je znatno više od prosjeka za Hrvatsku u cjelini (81,4 st. na km2). Za ocjenu značenja glavnoga žarišta, odnosno uključenosti u zajednički život, važno je da je u Zagrebu 1857. živjelo samo 1,7%  od ukupnog roja stanovništva Hrvatske, 1921 god. 4,5%, a 1981 god. 16,7%; ti su udjeli u odnosu prema središnjoj Hrvatskoj iznosili 4,1% (1857), 9,8% (1921) i 34,5% (1981). Povezanost te regije, odnosno uključenost njezina stanovništva u zajednički život pokazuje udjel stanovništva općinskih središta, koji je 1857. iznosio tek 10,7%, 1921 god. 17,5%, a 1981 god. 52,1%. Središnja Hrvatska je izrazito povezana unutrašnjim životom, ali postoje znatne razlike među pojedinim dijelovima. Najnovijim, u prvom redu prometnim izmjenama jačaju unutrašnja povezanost i utjecaj na druge krajeve. Za tu regiju važna su tri pejzažna elementa: osamljene i šumovite gore, brežuljkasti i rebrasto raščlanjeni krajevi na tercijarnim naslagama te naplavne i poplavama ugrožene nizine. Ocjediti su brežuljci prirodno najatraktivniji i od iskonskih vremena naseljeni, osobito na sunčanim prigorjima. Najvažniji prigorski pojas pruža se jugoistočnim podnožjem Plešivice, Medvednice i Kalnika; taj povijesni koridor obiluje spomenicima prošlosti. Naplavne ravnice, ugrožene i donedavno izbjegavane, u središtu su pažnje, osobito centralna prisavska.
Fotografija  Brežuljci hrvatskoga Zagorja  Enciklopedija str. 215.


Centralna nizina. 
Valorizacija središnje Hrvatske kao cjeline ovisi o melioriranju poplavnih nizina, što se vrlo teško obavlja. Sava i Drava u središnjoj Hrvtaskoj prelaze iz brdovita kraja u ravničarski, usporava se otjecanje i lako dolazi do plavljenja okolice. Tome pogoduju i druge okolnosti. Gornje planinsko porječje, posebno savsko, prima obilje padalina, posebice kada su prijelazna godišnja doba, a često se istodobno naglo otapa snijeg. Brzi naleti visokih voda povećavaju intenzitet poplava. Visoki vodostaji glavnih rijeka zadržavaju utjecanje pritoka i uvjetuju njihovo razlijevanje. Sava i Drava donose iz brdskog dijela dosta trošina i talože ih na prijelazu u nizinski sektor, što uzrokuje izdizanje njihovih korita i usporeno otjecanje pritoka. 
Razvojno značenje hidrološkog problema i njegova rješenja
Hidrološko-morfološki procesi Save uzrokuju razlijevanje i zabarivanje naplavne ravnice oko Sutle, Krapine i Rakovice. Sava je potisnula ušće Krapine prema Severnjaku (279 m) i zajednički ga potkopavaju. Nanosom ona sprečava utjecanje i drugih pritoka te uvjetuje njihov usporeni tok: Lonja, Strug na lijevoj strani i Odra na desnoj. 
Analogni su odnosi između Save i Kupe, Drave i Plitvice te Kupe i njezinih pritoka iz plešivičkog prigorja. Geografski izuzetno povoljan položaj središnje Hrvatske nije u skladu s unutrašnjim topografskim odnosima, koji nisu pogodni. U srednjem nizinskom dijelu prostire se podvodan i šumama prošaran prostor, proširen oko Lonje i njezina pritoka Ilove te desnoga savskog pritoka Odre. To, popularno nazvano, Lonjsko polje, bilo je element prostornoga izdvajanja; u njemu je bila neodređena međa između Hrvatske i Slavonije; taj močvarni kraj zadržavao je prodore turske konjice. Analogan položaj i značenje ima Crna Mlaka, pored srednje Kupe. Porast broja stanovnika, potreba obradiva tla, prometno valoriziranje središnje  Hrvatske te osobito razvitak Zagreba nametnuli su regulaciju tokova i melioraciju poplavne nizine.
Fotografija: Kupa kod Siska Enciklopedija str. 216. 
Zadaća još nije obavljena ali su krupni zahvati učinjeni ili su u toku; njihovo dovršavanje ima ključno značenje, i to ne samo za valorizaciju središnje Hrvatske. Meliorirani su uglavnom rubni dijelovi, što se ogleda  u položaju prometnica. Krajiška cesta u XVIII st. trasirana je uzduž sušega prigorja Medvednice, Moslavačke gore i Psunja. Uzduž te prometnice nanizala su se izdužena naselja. I željeznička pruga, položena u drugoj pol. XIX st., drži se rubnoga pojasa, neznatno je udaljena od ceste, ali nije privukla naselja. Mnogo smjelije trasirana je nova auto-cesta Zagreb-Beograd, što je omogućeno velikim drenažnim radovima; no ona prolazi kroz gotovo nenaseljen prostor. Trasa auto-ceste smanjuje izolacijsku ulogu prilonjskih močvara. Na desnoj, odranskoj, strani Save prilike su nešto povoljnije. U gornjem sektoru te ravnice Sava je u pleistocenu nataložila veće količine šljunka, a rubno je očuvana suha rakitsko-obreška trasa. To je bio prostor tradicionalnoga «Zagrebačkog polja» preko kojega nastaje urbano širenje. Gotovo na međi obrađene ravnice i močvarnih šuma razvilo se staro naselje Velika Gorica. Preko polja vodi stara cesta Zagreb-Velika Gorica,  koja nizvodno prema Sisku skreće do sušnih padina Vukomeričkih gorica da bi izbjegla močvarnu i nenaseljenu nizinu. 
Željeznička pruga, linearno trasirana i umjetno osigurana, nije izmijenila naseobene mogućnosti u močvarnom sektoru.  Namjena je bila da se što kraćom prugom stigne do riječnoga pristaništa u Sisku. Valoriziranje iskonskoga prometnog čvorišta u Sisku vrlo je važno u nastojanju da se reguliraju i melioriraju pristupne močvare. Analogan je odnos prometnih veza između Zagreba i Karlovca prema močvarama Crne Mlake. Stara cesta vodi granicom plešivičkoga prigorja i močvarne ravnice; držala se ocjeditijega zemljišta i okupila naselja. Željeznička pruga trasirana je preko naplavne i djelomično močvarne nizine, te je i nakon 120 godina dosta izolirana od naselja. 
Nova auto-cesta Zagreb-Karlovac položena je smjelije na vlažnoj nizini i gotovo cijelom dužinom hidrotehnički je osigurana, ali nema uvjeta za smještaj okolnih naselja; to uostalom i ne odgovara ulozi brze prometnice. 
Fotografija Auto-cesta Zagreb Karlovac Enciklopedija str. 216. 
Poslije 1964., kada je Zagreb od poplave pretrpio velike štete, pristupilo se odlučnim zaštitnim mjerama. Zadaća je osigurati kontrolu nad visokim vodama i spriječiti ponavljanje katastrofe. Od Jankomira, pored podsusedske uzine, prokopan je odušni kanal do donjeg toka Odre. Tim se kanalom propuštaju visoki poplavni valovi i osigurava normalno protjecanje Save kroz Zagreb. U Lonjskom polju izoliraju se velike retencije koje će privremeno primiti  visoke vode i regulirati nizvodno postupno otjecanje. Tako bi se spriječila razlijevanja oko sutoka Save i Kupe te Save i Une. Na tom projektu dosta je ostvareno, ali treba još mnogo obaviti. 
Slični su problemi na sekundarnoj poplavnoj ravnici Crne Mlake. Redovito i gotovo istodobno naiđu visoke vode Kupe i njezinih pritoka Dobre, Mrežnice i Korane, što uvjetuje poplave oko sastavaka, gdje je smješten Karlovac. Da bi se to spriječilo i zaštitio Karlovac, prokopan je odušni kanal Kupa-Kupa, kojim se skreću visoke vode Kupe prema niskom dijelu Crne Mlake i dalje nizvodno prema donjoj Kupi. 
Regulacija tekućica organski je povezana sa širenjem plovnih putova, koji energetskom krizom postaju sve aktualniji. Tradicije Siska i Karlovca kao lučkih pretovarnih središta, kompleksan razvitak Zagreba te neophodnost što racionalnijega priključenja dunavskoga plovnog sustava s Jadranskim morem daje veliko značenje regulacijskim i melioracijskim radovima u središnjoj Hrvatskoj. Prirodni odnosi i iskustva dokazuju da je rješenje hidroloških problema, posebno regulacija tekućica i sprečavanje poplava, ključni razvojni problem. Razvojna preobrazba spontano se približava centralnoj nizini i tu se sudara s nepovoljnim i kroz dugo vremena zanemarenim prirodnim odnosima. To se dobro ilustrira u tri žarišna centra središnje Hrvatske: Zagrebu, Sisku i Karlovcu, koji su trokutno položeni na rubu nizine.


Položaj i značenje Zagreba. 
Zagreb ima izuzetno povoljan geografski položaj i smještaj: na mjestu gdje povijesni prigorski koridor prelazi preko rijeke Save i gdje je prijelaz relativno pogodan. Istaknut rub rebrasta medvedničkog prigorja bio je privlačan za smještaj rezidencijalne jezgre. Šumovita Medvednica štiti sa sjevera i osigurava ljetnu svježinu; pitomo prigorje privlačna je okolica, a prema jugu otvarao se pogled preko prisavske ravnice, koja je u prošlosti svojim močvarnim šumama štitila od iznenađenja, osobito turske konjice. Superregionalne veze bile su dugo slabe, te je promet prema gorskom pragu i preko njega slijedio druge smjerove, u prvom redu plovni put Sisak-Karlovac. Željezničko valoriziranje prometnih potencijala savske doline i pristupa Jadranskom moru otkriva i nameće valoriziranje prednosti geografskoga položaja Zagreba. Grad se nužno spušta na plavljenu ravnicu, što nameće njezinu zaštitu. Poslije II svjetskog rata, osobito nakon poplave 1964., učinjeni su veliki zahvati koji omogućuju urbano širenje na naplavnoj ravnici; željeznička je pruga znatnim dijelom izdignuta a prolazi su povećani; Sava je zadržana među pojačanim nasipima i podignuta su 4 kolska mosta. Kroz dva desetljeća Zagreb je glavninom svojega organizma postao ravničarski grad. Na ravnici su gotovo svi industrijski pogoni, okupljeni na jugoistoku (Žitnjak) i na zapadu (čistija industrija); tu su prometni uređaji: željeznički, cestovni, aerodrom i dr. Iz ravničarskoga podzemlja, pleistocenskih savskih šljunkovitih nanosa, grad se opskrbljuje vodom. Privlačni rezidencijalni prigorski nukleus proširen je u ravničarski urbani aglomerat; Zagreb više nije pored Save, već oko Save. Simbioza Zagreba, Save i prisavske ravnice ima složeno značenje.
Velegrad, koji okuplja golem znanstveni i tehnički potencijal, treba biti garancijom  da će se regulacija i melioracija centralne nizine obaviti i održavati na najpogodniji način. Prema popisu iz 1981. (855 568 st.) Zagreb je prerastao u velegrad koji  okuplja 38,5% stanovništva središnje Hrvatske i 18,6% stanovništva Hrvatske u cjelini. Sudjeluje sa 26,9% u republičkom društvenom proizvodu, sa 25,5% u industrijskom proizvodu, 33,9% u trgovini, 69,2% u financijskim proizvodnim uslugama i dr. (1979). Polarizacijsko je žarište cjelokupnoga života Hrvatske, s velikom ulogom u životu federalne zajednice i inozemstva. Svježe i sunčano medvedničko prigorje apsorbiralo je gradske nukleuse Kaptol i Gornji grad, koji nisu bitno mijenjali ekološke kvalitete. Po ravnici rašireni velegrad, svojim biološkim i posebno mehaniziranim funkcijama, opterećuje i degradira prirodni okoliš. Nastaju potreba i želja da se funkcije što je moguće više dislociraju i življenje kombinira s povremenim izlascima u svježiju okolicu. Urbane uloge znatno se modificiraju i mijenjaju, grad je tradicionalno privlačio zaradom i načinom života, a velegrad potiče na izlaz u ugodniji okoliš. Uspostavljaju se novi polarizacijski odnosi između grada i okolice. Taj novi odnos vrlo je važan u transformaciji i valorizaciji središnje Hrvatske.
Sisak (43 094 st., 1981.) na sutoku Kupe i Save ima veliko značenje u regulaciji i valorizaciji centralne nizine. Valorizacija položaja i urbani razvitak povezani su s ulogom sutoka Save i Kupe, odnosno njihove plovnosti. Na tom važnom čvorištu vječno se održava, stradava i obnavlja urbano žarište: ilirska Segestica i keltsko-rimska Siscia bile su prethodnice sadašnjega Siska. Uz pozitivne strane sutok nosi i velike nedaće, koje često ugrožavaju grad. Na poluotočnom uzvišenju na lučnom toku ima malo prostora za smještaj grada, a konveksne obale nisu pogodne za pristaništa. Grad se morao razvijati na niskoj i poplavama ugroženoj ravnici. Uz razlijevanje Odre i Lonje, a često i Save, po centralnoj nizini, visoke vode Save zadržavaju ulijevanje Kupe i uvjetuju uzvodno strujanje. Nizvodno od Siska (597 km) Sava od iskonskih vremena služi kao plovni put, koji je osobito pogodan zbog smjera istok-zapad i približavanje dunavskoga plovnog sustava jadranskoj obali. U predželjezničko doba, a i sada povremeno, plovidba se naporno produžava Kupom do Karlovca, koji je samo 80 km zračne linije udaljen od mora. Završetak plovidbe u Sisku ima posebno značenje i pogodovao je njegovu industrijskom razvitku. Odnos prema Zagrebu i razvijenijem gornjem Posavlju povećava značenje sisačke luke. Prometno osposobljavanje prisavskoga koridora kopnenim prometnicama (suvremena željeznička pruga i auto-cesta) umanjuje relativno značenje plovne Save. Međutim, sve veće zadaće prometa i nužna energetska ekonomija jačaju ulogu plovnoga puta.
Karlovac (54 901 st., 1981) na trećem je kutu centralne nizine. Osnovan je 1579. kao vodna utvrda protiv turske konjice, a plovna Kupa i odnos prema gorskom pragu pogodovali su njegovoj prometnoj funkciji. Nije mu potrebna samo zaštita od poplava, koje ga često ugrožavaju, već i regulacija močvarne nizine Crne Mlake, a to ovisi o otjecanju Kupom, odnosno o hidrotehničkim radovima na centralnoj nizini. Kao Sava, i Kupa nanosi trošinu uzduž rijeke, što uvjetuje zabarivanje rubnih dijelova ravnice. Bušenjima je ustanovljeno da su neogene jezerske naslage ulegle među stare stijene okolnoga gorja. Nema dokaza da su ta ulijeganja znatnije nastavljena u najmlađoj kvartarnoj prošlosti, ali epigenetski položaj donje Kupe upućuje na mladost dislokacija Vukomeričkih gorica, što je važno za nizinu oko Save i Crnu Mlaku. Horvatskim pragom, između Vukomeričkih gorica i Plešivice, neprimjetno se prelazi iz savske ravnice u nizinu Crne Mlake. Taj prijelaz ima veliko značenje u vezama Zagreba i hrvatskoga gorskog praga, odnosno  Jadranskoga mora. Taj prometni smjer najdinamičniji je krak zagrebačkog čvorišta, a Karlovac je drugo prometno žarište u ključnoj središnjoj Hrvatskoj. U njemu se granaju putovi prema zapadnoj i južnoj Hrvatskoj; veliko potencijalno značenje ima povezivanje Dolenjske i Bosanske krajine, a osposobljavanjem kupskoga plovnog pristupa povećalo bi se značenje karlovačkoga čvorišta. Ta ključna prometna uloga uvjetuje i druge karlovačke funkcije, u prvome redu industrijsku. Smještajem i ulogom, Karlovac je upućen na valoriziranje i oplemenjivanje poplavne ravnice, osobito na sutoku Kupe s pritocima (Dobra, Korana i Mrežnica). Kao prometno čvorište i polarizacijsko žarište Karlovac ima bolje uvjete od Siska. Litoralizacijski preporod primorja utječe na razvitak zaleđa. Kroz Karlovac prolazi to snažno strujanje ljudi i robe. 
Fotografija: Karlovac Enciklopedija str 217
Fotografija; Kanjon Korane Enciklopedija str. 218


Tri najdinamičnija žarišta središnje Hrvatske (Zagreb, Karlovac i Sisak) vezana su uz centralnu i poplavama ugroženu nizinu. Njihov brz razvitak upućuje na to da u međuodnosima prevladavaju snažni društveni faktori koji nužno otklanjaju nepovoljne posebnosti prirodne podloge. Ta podloga, blizina i društvene funkcije uvjetuju međusobno prožimanje, kombiniranje i dopunjavanje Zagreba, Karlovca i Siska. Daljim razvitkom taj će metropolski odnos jačati; interesi se povezuju i ne sukobljavaju. Nužno je nepovoljnu prirodnu podlogu centralne nizine prilagoditi spontanu i snažnu okupljanju žarišnih funkcija. To je karakteristika suvremenoga razvojnog trenutka i razlika prema prošlosti, kada se život uglavnom odvijao po okolnom brdsko-brežuljkastom rubu. Taj je rub bio odvojen močvarnom nizinom, koja je sprečavala povezivanje i usklađivanje njegovih aktivnosti. 


Rubni pojas. 
Oko centralne nizine proteže se rubni pojas različitih prirodnih značajki i nejednakoga društvenog razvitka. Različiti stadiji razvitka uvjetovani su nejednakom uključenošću u zajednički život regije, posebno nejednakim odnosom prema glavnom žarištu, Zagrebu. Na prvom je mjestu prostor koji je svakidašnjim životom povezan sa Zagrebom. U tome dijelu međusobni utjecaji grada i okolice toliko su snažni da je razgraničenje teško provesti, što se ogleda u trajnim raspravama o urbanom i administrativnom razgraničenju. To je područje Zagorja, glavnine prigorskoga pojasa Plešivice, Medvednice i Moslavačke gore (općine: Donja Stubica, Dugo Selo, Ivanić-Grad, Jastrebarsko, Klanjec, Krapina, Kutina, Pregrada, Vrbovec, Zabok, Zelina i Zlatar Bistrica). 
Na 3825 km2 živi (1981.) 318 944 st. ili 83,4 st. na km2. Veze su sa Zagrebom trajne i njegova je privlačnost utjecala na život u prošlosti kao i na suvremene procese, ali je u novije doba posebno važno širenje urbanog života u tu okolicu. U ocjeditim prigorjima od davnine se okupljao život koji je međusobno bio slabo povezan. Naselja su bila okupljena podnožjem šumovitih gora ili na izduženim i ocjeditim rebrima prigorja. Dugom i neprikladnom obradom karbonatna su tla degradirana i znatnim dijelom sprana. Zabarena tla dolina nisu pogodna za obradu i služila su kao zajednički pašnjaci.


Zagrebačka okolica kao prigradska zona
Razvitak i utjecaj Zagreba donijeli su radikalne izmjene: njegove funkcije tražile su prometnu povezanost i radnu snagu. Prometne veze su arterije regionalnoga života i usmjerene su otvorenim dolinama ili dodirom valovita prigorja i ravnice. Naselja se okupljaju i spuštaju prema cestama i željezničkim postajama. Stanovnici tih naselja rade u zagrebačkim privrednim organizacijama, a manji dio u lokalnim ugljenokopima i ciglanama. Ubrzana ekspanzija cestovnog prometa donosi radikalne modifikacije razvojnoga procesa. Cestovne veze su fleksibilnije; vode od naselja do naselja i spontano se prilagođuju objektivnim uvjetima. Taj promet aktivirao je personalne i lokalne potencijale, ojačao socijalno-ekonomska strujanja i brzo uspostavio nove odnose. Brze cestovne veze (dolinom Krapine i Krapinice, između Zagreba i Novske te Zagreba i Karlovca) bile su vezane s bitnim melioracijama prirodne podloge. 
Fotografija Krapina Enciklopedija str. 218
Povećana cirkulacija ljudi i dobara ojačala je povezanost, razvila usluge i donijela prevagu novčanoga gospodarstva. Na drugoj strani ubrzan rast Zagreba prate negativne posljedice u degradaciji i onečišćenju okoliša, što je opća pojava u većim urbanim središtima, osobito industrijskim. Povremeni izlazak u prirodu postaje potreba. Nova organizacija rada (petodnevni radni tjedan) te prometno-gospodarske mogućnosti ostvarenja velikim brojem kuća za odmor, osobito na sunčanim prigorjima Ivanščice, Plešivice, Medvednice, Moslavačke gore, s naglašenim tendencijama okupljanja oko toplica (Krapinske, Tuheljske, Stubičke i dr.). Taj proces urbane disperzije ima mnogostruke posljedice. Grad i selo se prožimaju i nalaze mnogostruke zajedničke interese. Posjetilac iz grada ne ostvaruje svoje želje samo u pasivnom boravku, već uzgaja povrće i voće, često bez obzira na odnos uloga i prihoda. U ostvarenju tih želja potrebne su pomoć i suradnja novih susjeda. Poticajni primjeri i razmjene mišljenja s posjetiocima iz grada utječu na domaće stanovnike, koji mijenjaju način života i stanovanja, te se tako ostvaruje složena prigradska zona. Razmještaj industrijskih i obrtničkih pogona u okolici tijesno je povezan s inicijativama i kapacitetima te potrebama urbanoga žarišta. Neke su industrije i preseljenje iz stiješnjena grada u okolicu. Razvija se posebna i rentabilna prigradska privreda usklađena s gradskim tržištem i njegovim tendencijama. Prigradske promjene jače su se osjećale na lijevoj, sjeveroistočnoj strani Save; izuzetak je Samobor, koji je odavno bio tijesno povezan sa Zagrebom. Iako u neposrednoj blizini Zagreba, Vukomeričke gorice do nedavno su bile nedirnute prigradskom transformacijom. Noviji zagrebački prijelazi preko Save, s razvitkom Novoga Zagreba na desnoj obali rijeke, brzo mijenjaju to nasljeđe prošlosti. Prigradska transformacija i valorizacija okolice najintenzivnije su u zagorskom sektoru, što je u skladu s tradicionalnim društvenim vezama i posebnostima prirodne podloge. Zagorski sektor se prema sjeveru nastavlja u prostor koji se ne može uvrstiti u okolicu, ali je jako povezan sa Zagrebom i ima tradiciju tržišnog gospodarstva.


Prostor gornje hrvatske Podravine i Međimurja 
Taj prostor obuhvaća općine: Čakovec, Ivanec, Ludbreg, Novi Marof i Varaždin, ima izrazite posebnosti u središnjoj Hrvatskoj. Na 1950 km2 živi (1981.) 303 590 st., odnosno 155,7 st./km2; to je najgušće naseljen kraj u SR Hrvatskoj. Velika je naseljenost posljedica uloge zbjega pred turskom najezdom, feudalnoga sustava i što su rano uključeni u život širih prostora. Kroz taj kraj prolazio je iskonski put od Mađarskoga sredogorja, tim je smjerom uspostavljena i rana željeznička veza (Nagykanizsa-Pragersko), 1860. i željeznička veza Čakovec-Zagreb ima gotovo stogodišnju prošlost. Cestovno prometno strujanje sjever-jug usmjereno je uglavnom preko Maribora. Duža prometna uključenost u život širih prostora i stečeno iskustvo bitno utječu na gospodarstvo kraja. Domaći su sirovinski izvori neznatni; ugljenokopi (Središte, Ivanec i dr.), relativno slabe kakvoće, gotovo su iscrpljeni. Dravski šljunak važna je građevinska sirovina, a regulacija Drave povezana je s energetskom valorizacijom (HE Varaždin i Čakovec). Zemljište se obrađuje s relativno većom umješnošću i proizvodnja je tržišno usmjerena. U gusto naseljenoj općini Čakovec agrarna produkcija po domaćinstvu trostruko je veća od prosjek za Hrvatsku u jelini. Na agrarnoj produkciji počivaju trgovina i znatnim dijelom industrijska prerada. 
Varaždin (39 316 st., 1981.) i Čakovec (14 745 st., 1981.) uspješna su industrijska središta. Njihove industrije dobro se uklapaju u socijalno-ekonomski kompleks središnje Hrvatske i veze sa zagrebačkim žarištem (građevinarstvo, tiskarstvo i dr.). Industrijska produkcija Varaždina stekla je znatan ugled na domaćem i međunarodnom tržištu. Tome mnogo pridonose spretni i marljivi radnici. Pojas brežuljaka nije unutar povezan, već je sektorski upućen na glavno žarište Varaždin. Sektorski centri Ivanec, Novi Marof i Varaždinske Toplice imaju sekundarno značenje. 
U prostoru gornje hrvatske Podravine razlikuju se dvije pejzažne cjeline: pridravska ravnica i brežuljkasti pojas na jugu, kojim epigenijski protječe Bednja. Ravničarski je kraj povezaniji i bolje uključen i organizacijom života podsjeća na susjedno Zagorje. Pod utjecajem žarišne uloge Varaždina i manje Čakovca obavlja se prigradska transformacija i valorizacija susjednih «Bregov» (Varaždin-breg, Viničko bregovlje i dr.), ali znatno manje od utjecaja Zagreba na okolicu. Kombinacija obrade pridravske ravnice i vinorodnih gorica ima dugu domaću tradiciju.


Sjeveroistočni sektor središnje Hrvatske 
Obuhvaća općine Bjelovar, Čazmu, Daruvar, Đurđevac, Garešnicu, Grubišno Polje, Koprivnicu, Križevce, Pakrac i Viroviticu; na 5803 km2 živi (1981) 370 916 st., odnosno 63,9 st. na km2. Gustoća  je naseljenosti znatno manja od regionalnoga prosjeka (112,8 st. na km2) i republičkoga (81,4 st. na km2)- To je kraj složena pejzažnog sklopa. Pojedini se dijelovi  znatno razlikuju i međusobno su slabo povezani. Na sjeveroistoku je dio pridravske ravnice kojoj niska povija Lepavine (oko 120 m relativne visine) otvara pristup prema centralnoj nizini. Otočna Moslavačka gora (488 m ili oko 370 m relativne visine) odvaja rubne nizine oko Lonje i Ilove. Tu nema naglašena gravitacijskog žarišta. Bjelovar (25 101 st., 1951) relativno je dobro položen da poveže složen prostor, ali ima ograničenu žarišno-gravitacijsku snagu. Bitan razlog što je kraj izdvojen u geografsku i upravnu jedinicu jest slaba povezanost, kako unutar nje, tako i prema van. Nepostojanje unutrašnjega polarizacijskog žarišta i položaj po strani važnih prometnica otežavaju integracijske procese i uključivanje u život širih prostora. Demontiranje željezničkih pruga Bjelovar-Daruvar i ogranaka do Garešnice te odustajanje od priključka na prisavsku magistralu (Garešnica-Banova Jaruga) dokazuju da prometni problem kraja nije na vrijeme uočen. Tri su glavna dijela u tom rubnom prostoru središnje Hrvatske: dio pridravske ravnice, povija Bilo-gore te gornja porječja Lonje i Ilove; posljednji dio tijesno je povezan s centralnom nizinom. 
Pridravska nizina je srednji dio ravničarskoga koridora, s kojim je u prirodnom i društvenom pogledu tijesno povezana. Naš sektor ravnice polarizira se oko Virovitice (18 846 st., 1981) i Koprivnice (20 759 st., 1981). Oba središta vezana su uz prijelaze preko Drave, osobito Koprivnica, koja je raskršće na važnoj željezničkoj pruzi Zagreb-Budimpešta. Agrarna produkcija sve više se orijentira prema tržišnim zahtjevima i opskrbljuje dinamičnu prehrambenu industriju, osobito u okolici Koprivnice («Podravka»); okolica Virovitice opskrbljuje jaku mlinarsku, šećernu i duhansku industriju. Ležišta nafte i plina važna su energetska osnova, a dravski šljunak i pijesak ima šire značenje. Tradicionalna veza između ravničarskih polja i vinorodnih gorica oplemenjena je kućama za odmor i amaterskom poljoprivredom, osobito u okolici Koprivnice i Virovitice. 
Povija Bilogore još uvijek ima značenje po vrijednom šumskom pokrivaču, a južno prisojno prigorje privlačan je kraj mješovita poljoprivrednoga gospodarenja. Te se blage i rebraste padine pejzažno i funkcionalno uključuju u gornja porječja Lonje i Ilove, odnosno centralnu nizinu. Prigorje Bilogore nije prigradski valorizirano jer nema lokalnoga urbanog žarišta; Zagreb je dosta udaljen, a Bjelovar rubno položen. Do poslijeturskoga vremena kraj je bio obrastao gustim šumama. Krajiški kolonisti krčili su šume i probijali ceste uzduž kojih su nanizana izdužena sela. Bilo je i inozemnih komponenata kolonizacije. Dobro stočarstvo opskrbljuje mljekarnice u Velikim Zdencima i Bjelovaru. Na močvarnim terenima uzduž Ilove uređeni su prostrani industrijski ribnjaci. U glavnim centrima postoji industrija koja, i unatoč tradiciji, ostaje u skromnim razmjerima; Bjelovar (ljevaonica, strojevi, mljekarstvo, mlinarstvo i dr.), Daruvar (pivovara, ljevaonica i strojevi) te Pakrac (drvna industrija i u nedalekom Lipiku staklarstvo). Daruvar i Lipik poznati su po termalnim, odnosno mineralnim vrelima. U većini općina stanovništvo opada. Broj stanovnika na području zajednice općina Bjelovar smanjio se 1953-81. za 10%. Prirašćuje samo stanovništvo općine Bjelovar, a ono Koprivnice stagnira. Unutar područja prevladavaju preseljavanja iz izoliranih sela u općinska središta. Negativni demografski trend posljedica je poglavito prometne izoliranosti. Kraj ostaje u sjeni Moslavačke gore i Bilo-gore, koje ga odvajaju od središta regije i uvjetuju slabe i zaobilazne veze.
Južna rubna stepenica 
Obuhvaća zajednice općina Karlovac i Sisak. Na 6402 km2 živi (1981) 371 934 st. ili 58,1 st. na km2. Taj sektor zauzima znatan dio površine (32,5%), a relativno mali udio stanovništva (16,7%) središnje Hrvatske. Mali udio stanovništva i mala gustoća naseljenosti upućuju na opće osobine kraja. Taj se sektor izdvaja ne samo reljefom već i sastavom zemljišta. Zapadni karlovački sektor sastavljen je od mezozojskih karbonatnih stijena (vapnenci i dolomiti) koje su fluviokrškim procesom modelirane u otvorene ravnjake Korduna i goranskoga kraja. Zaravni su disicirane uskim dolinama Dobre, Mrežnice i Korane. 
Istočni banijski dio prekriven je tercijarnim naslagama ispod kojih izbijaju stijene paleozojske podloge i eruptivi. Kraj je raščlanjen plitkim dolinama Gline, Trepče i Sunje, a prema Uni je dublje usječen dolinski sustav Žirovica. 
Osamljena i od starih stijena sastavljena Petrova gora (512 m) međa je dvaju sektora. Zapadni dio okupljen  je oko Karlovca (općine: Duga Resa, Karlovac, Ozalj, Slunj, Vojnić i Vrginmost); širi se na 2962 km2 sa 172 144 st., odnosno 58,1 st. na km2 (1981). 
Istočni banijski sektor (općine: Dvor, Glina, Kostajnica, Novska, Petrinja i Sisak) okuplja se oko Siska. Na 3440 km2 živi (1981) 199 790 st., odnosno 58,1 st. na km2. Zajednička značajka obaju dijelova, karlovačkoga i sisačkog, jest rubni položaj u regiji središnje Hrvatske. I Karlovac i Sisak smješteni su na centralnoj nizini te u njezinu reguliranju i melioriranju sudjeluju sa Zagrebom. Oba središta položena su u rubnom dijelu svojega gravitacijskog prostora, a srednji dio stepenice nema neposredne veze s regionalnim središtem regije, što otežava ravnomjeran razvitak cjeline. Vukomeričke gorice i donja dolina Kupe izoliraju ih od Zagreba, analogno Moslavačkoj gori na sjeveroistoku regije. 
Karlovac (54 901 st., 1981.) dominira u svojemu gravitacijskom prostoru; svih šest općinskih centara imaju tek 38,9% st. zajednice općina. Ostali su općinski centri maleni, a najveći, Duga Resa (6718 st., 1981) zapravo je srastao s Karlovcem, što pojačava dominaciju glavnoga središta. Vjerojatno je da će prevaga glavnoga centra jačati, jer je stanovništvo između popisa 1971. i 1981. poraslo za 13,4% (zajedno s Dugom Resom), a stanovništvo zajednice općina opalo je za 5%. Prednosti Karlovca u prvom su redu prometne. On ima ulogu vratara na pristupu jadranskom primorju, s regionalnim, nacionalnim i međunarodnim značenjem. Čvorišni prometni položaj pogodovao je razvitku trgovine, obrta i industrije (metaloprerađivačka, tekstilna, kožna, prehrambena). Moderniziranjem veza za Rijeku i Senj, regulacijom Kupe i valorizacijom kordunskoga koridora jačat će prometna uloga i s njom povezane funkcije. Suvremenim vezama sa Zagrebom razvija se metropolsko usklađivanje. Uloga drugih općinskih centara relativno je mala i bitno ovisna o Karlovcu.
Fotografija Dolina Mrežnice Enciklopedija str 220. 
Sisak (43 094 st., 1981.) okuplja stanovništvo gravitacijskog područja udjelom manjim nego Karlovac. Međutim, i ovdje se konurbacijski stapaju Sisak i Petrinja (zajedno 58 831 st., 1981.). Manji centralitet Siska u njegovu gravitacijskom prostoru u skladu je i s reljefnim sklopom. Znatna je razlika između priunskoga dijela i ostaloga prostora zajednice općina. Za razliku od karlovačkoga sektora, u sisačkom su dobro naglašene posebnosti i manja ovisnost sekundarnih centara. Glina (5780 st., 1981.), u srednjem dijelu rubne stepenice, ima dobro naglašen utjecajni prostor i nužno teži za neposrednom prometnom vezom s regionalnim središtem. Dvor (2054 st., 1981.) i Kostajnica (3051 st., 1981.) u dolini su Une i upućeni na važne prometnice koje ih neposredno vežu za dalje krajeve.
Novska je na lijevoj strani Save; zajedničko joj je sa Siskom da su na ulazu u važni prisavski prometni koridor. Međutim, Novska se nalazi na auto-cesti i glavnom kraku željezničke pruge, odnosno njihovim raskrižjima, te u tom pogledu ima važniju ulogu od sisačke. Glavna prednost položaja Siska jest savski plovni put. Iskonskom ulogom plovnoga puta nakupljena su iskustva u njegovu valoriziranju, a s time su povezane i glavne industrije (metalurgija, petrokemija, a u povezanoj Petrinji prehrambena i dr.). Iako je približno na istoj udaljenosti od Zagreba, metropolski odnos nije toliko izražen kao kod Karlovca; slabije su prometne veze. Međutim, razvitak i uloga Velike Gorice (aerodrom i dr.), gotovo na polovici udaljenosti, nužno će ojačati metropolske odnose. Središnja Hrvatska položajem, prirodnim značajkama i društvenom ulogom povezuje i utječe na život razgranana prostora SR Hrvatske. Iako je jedinstvena po skupnoj ulozi, u njoj su znatne unutrašnje razlike, i to u prvome redu sa stajališta koliko pojedini dijelovi sudjeluju u zajedničkom životu i značenju. Za suvremeni geografski trenutak važni su odlučujuća središnja funkcija Zagreba te napori da se centralna nizina meliorira i osposobi za ulogu koja joj položajem pripada.


ISTOČNA HRVATSKA - AGRARNA REGIJA 
Zauzima istočni ogranak teritorija Hrvatske (općine: Beli Manastir, Donji Miholjac, Đakovo, Našice, Nova Gradiška, Orahovica, Osijek, Podravska Slatina, Slavonska Požega, Slavonski Brod, Valpovo, Vinkovci, Vukovar i Županja). Na prostoru od 11 090 km2 živi (1981.) 867 646 st., odnosno 78,2 st. na km2, što je ispod republičkoga prosjeka (81,4 st. na km2). Između popisa 1971. i 1981. stanovništvo istočne Hrvatske poraslo je za manje od 1%, i to isključivo u urbanim centrima. Udio stanovništva (18,9%) zaostaje za udjelom (19,6%) površine prostora Hrvatske. Agrarno značenje bitna je značajka regije; obradivo je 46,3% površine (prosjek za Hrvatsku 23,7%), a u ovoj regiji okupljeno je 38,3% obradiva zemljišta u Hrvatskoj. Uz veliki udio obradiva zemljišta, važna je dobra kvaliteta tla, osobito crnih tala na prapornoj podlozi u sjeveroistočnom pridunavskom pojasu. Južni prisavski pojas, posebno uzduž Biđa i Bosuta, te onaj uz donju Dravu, izloženi su podvodnosti. Južna Baranja  u kutu između Dunava i Drave (Kopački rit) trajno je zabarena i čuva se kao prirodni rezervat.
Podloga starijih stijena pokrivena je pleistocenskim, holocenskim nanosima, a u gorama međuriječja izbijaju stare naslage: u Dilju tercijarne taložine, u Babjoj gori starije tercijarne stijene i eruptivi te u Papuku, Psunju i Krndiji paleozojske naslage, arhajski škriljevci i prodori eruptiva.
Ta regija ima kontinentske klimatske značajke s hladnim zimama i toplim ljetima, a od prijelaznih godišnjih doba bolje je izražena jesen. Prevaga ljetnih konvekcijskih kiša pogoduje agrarnom valoriziranju. Do nedavne prošlosti kraj je bio bogato obrastao bujnim šumama na vlažnoj podlozi. Tu su bile čuvene «slavonske» hrastove šume, a na gorjima prevladava bukva. Malo je ostalo od bogatih hrastovih šuma, uglavnom oko Spačve, pritoka Bosuta, a gorske bukove šume prirodno se obnavljaju. 
Fotografija Slavonska šuma hrasta lužnjaka str. 221
Praporni pokrovi na obroncima Fruške gore, Erdutskoga brda, Banskog brda i Đakovačke grede bili su travni pejzaži i iskonski kolonizirani (kulture Vučedola i Bijeloga Brda). Dunav i Drava u praporu potkopavaju strme obale. U podlozi mladih pokrova nabušena su i eksploatiraju se vrijedna ležišta nafte i plina. U gorjima se eksploatira kamen, na prapornim pokrovima razvijeno je ciglarstvo i na laporovitim vapnencima industrija cementa (Našice), a iz nanosa Drave i eolskih pokrova iskorišćuje se pijesak. Pokrov tla, općenito najvredniji sastojak prirodne podloge, glavno je bogatstvo istočne Hrvatske; s toga gledišta i prema izgledu pejzaža izdvajaju se: ravnice na istoku, dijelovi pridravskoga i prisavskoga koridora te središnje gore s požeškom zavalom. 
Agrarna valorizacija istočnohrvatske ravnice temelji se na više pozitivnih okolnosti. Povoljno je geografski položena (dunavski plovni sustav), što je pridonijelo ranoj tržišnoj orijentaciji agrarne proizvodnje. Pri tome su znatnu ulogu imali polet kolonista i veliki posjedi koji su prihvaćali inovacije. Na agrarnim urodima počiva i suvremena organizacija kompleksnih poljoprivredno-industrijskih kombinata (Belje, Đakovo, Osijek, Vukovar, Vinkovci, Županja i dr.), važnih faktora u   poljoprivredi Hrvatske. Suvremen način obrade mijenja i izgled agrarnog pejzaža; komasiraju se i zaokružuju velike obradive plohe na kojima se može primijeniti suvremena agrarna mehanizacija. Vinogradi i voće gaje se na prostranim plantažama. Ključno je značenje istočne Hrvatske u tome što daje (1980) 54,5% hrvatskog uroda pšenice i 53,0% kukuruza, gotovo sav urod šećerne repe i suncokreta, a visok je udio i drugih kultura. Pridunavski pojas je agrarno najvredniji dio regije. Prednosti položaja, osobito tijesna povezanost s dunavskim plovnim sustavom i preko njega s razvijenim krajevima očekuju puno valoriziranje. Općenito dobre prometne veze, umješna radna snaga i kompleksne socijalno-ekonomske potrebe pogoduju i razvitku industrije. Prehrambena industrija (mlinarstvo, mesna industrija, šećerane, podrumarstvo, konzerviranje i prerada voća) imaju supraregionalno značenje. Regionalnim prednostima odgovara i prerada drva. Tekstilna konfekcija, metalurgija, kemijska industrija i druge oslanjaju se na tržišne potrebe i stečena iskustva.
Osijek i druga središta
Osijek (104 246 st., 1981.), iako nije centralno položen, glavno je središte socijalno-ekonomskoga života istočne Hrvatske. Njegove su bitne prednosti lak prijelaz preko Drave i povoljan  položaj u dunavskom plovnom sustavu. Okuplja raznovrsnu i uspješnu industriju (metalurgija, kemijska, prehrambena, drvna i dr.), koja je dugim iskustvom stekla tržišno povjerenje. Upravno je i institucijsko središte regije. Pristaništa na Dravi i Dunavu velika su mu prednost.
Fotografija Osijek str. 222
Vukovar (33 652 st., 1981.) glavno je pristanište Hrvatske na Dunavu i važan industrijski centar (tekstil i dr.). Jačanju  njegove industrijske funkcije pogoduje urbano povezano Borovo (13 530 st., 1981.) s velikom industrijom obuće i gume. Viši pridunavski praporni pojas postaje razvojem urbanih centara rekreacijski jako privlačan (Erdutsko brdo, te pridunavska stepenica Vukovar-Ilok), a bogat je i povijesnim spomenicima. 
Južni prisavski dio istočnohrvatske ravnice ima relativno manje agrarno značenje, jer su znatni dijelovi močvarni, a prisavski koridor uži je od pridravskoga. Međutim, prisavski pojas karakteriziran je najintenzivnijim prometnim strujanjima u Jugoslaviji. Prisavski prometni koridor ima i veliko međunarodno značenje; ta uloga slabi osjećaj regionalne pripadnosti. Na čvorišnim točkama prisavskoga prometnog strujanja razvila su se središta ograničena regionalnog značenja. 
Uz prijelaz Save prema dolini Bosne razvio se Slavonski Brod (47 518 st., 1981.), s vrlo jakom industrijom (tvornica strojeva, prerada drva i dr.). Iako je gradnjom pruge preko Šamca izgubio značenje prometnoga čvorišta, grad se brzo razvija, posebice zbog industrijske funkcije, te prigradski mijenja svoju okolicu (Brodsko vinogorje). 
Vinkovci (32 923 st., 1981.) veliko su željezničko raskrižje s povezanim uslužnim djelatnostima koje iz toga slijede. U prisavskom koridoru istočnoj Hrvatskoj upravno se pridružuje i općina Nova Gradiška (13 206 st., 1981), ali ona je već pod dominantnim utjecajem zagrebačkoga žarišta. Prisavski prometni koridor karakterizira jako socijalno-ekonomsko strujanje između velikih središta, Zagreba i Beograda, te preko njih u nacionalnom i internacionalnom krugu. 
Gore međuriječja s požeškom udolinom čine poseban i važan  prostor u istočnoj Hrvatskoj. Šumovite gore važni su izvori drva te svježine za okolni kontinentalni ravničarski kraj. Rekreacijska uloga još nije dovoljno razvijena, ali razvojnim procesom jača. Pitoma požeška udolina okružena je gorama i od davnine poznata kao «zlatna dolina» (vallis aurea). Razgranata lepeza pritoka okuplja se u Orljavu, koja se pleterničkom probojnicom odlijeva u Savu. Modeliranje  složene udubine trajalo je relativno dugo jer je pleternička probojnica dosta široka. Razlike u sastavu udoline i okolnih gora upućuju na to da su tektonska gibanja imala ključnu ulogu. 
Reljefna povezanost između gornjih dolina Orljave i Pakre geomorfološki je posebno zanimljiva i ima veliko društveno značenje. Hladna pleistocenska klima uvjetovala je trošenje stijena i spiranje gorskoga ruba te taloženje ilovina u požeškoj udolini; u ilovinama je usječena dolina Orljave i njezinih pritoka. Glavno urbano središte Slavonska Požega (10 495 st., 1981.) smješteno je u osoju južnoga gorskog ruba. Naprotiv, u ekološki atraktivnu prigorskom  pojasu Papuka i Krndije nije nastao jači centar, iako je bogat povijesnim tragovima (Kutjevo, Velika, Kaptol i dr.). Ta neusklađenost posljedica je povijesnih odnosa i novije snage prisavskoga prometnog koridora. 
Pitoma udolina pogodna je za različite kulture, osobito za vinogradarstvo i voćarstvo. Požeška udolina sve je jače povezana sa središnjom Hrvatskom, ali zajedno s okolnim gorjem čini cjelinu koja je potrebna i sve više će se valorizirati u geografskom kompleksu te regije. Istočna Hrvatska ima dugu tradiciju tržišnoga gospodarstva. Unatoč tome,  jača iseljavanje sa sela prema urbanim središtima ili izvan regije. Proces raseljavanja jača vezama s primorjem, gdje su odnosi bitno drugačiji i pokazuju što znači uključenost u život širih prostora.


PRIMORJE, 
Primorje je vrlo važan i značajan dio Hrvatske, izdužen je pojas između Piranskoga zaljeva i Boke kotorske, zračne udaljenosti 520 km. Stvarna dužina kopnene obale iznosi 1778 km, a s obalom mnogobrojnih otoka i otočića povećava se na 5790 km. Obala je, dakle, jako razvedena. Kopnenu među čine visočje Ćićarije, kvarnerski gorski rub (Senjsko bilo, 1676 m i Velebit, 1757 m), Dinara (1871 m), Troglav (1913 m), Kamešnica (1856 m), Zavelim (1347 m) i dalje prema jugoistoku republička međa prema Bosni i Hercegovini. Zbog geografske i upravne nedjeljivosti i međusobne socijalno-ekonomske prožetosti, u primorje se uključuje i Gorski kotar. 
Primorje je upravno podijeljeno na dvije zajednice općina: Rijeka i Split. Na prostoru od 20 200 km2 živi 1 422 535 st., odnosno 70,4 st. na km2 (1981.); gustoća naseljenosti znatno je ispod prosjeka Hrvatske. U prostoru Hrvatske primorje sudjeluje sa 35,7%, a u stanovništvu samo sa 30,9%. U ranije doba izoliranosti udio stanovništva bio je prilično konstantan: 1857. god. 32,5% 1921. god. 32,3%. Nakon etape jake emigracije, primorje postaje imigracijski kraj. Mnogobrojni posjetitelji ljeti bitno utječu na njegovu geografsku valorizaciju. To je uglavnom krški, tj. stjenovit kraj, s malo obradiva tla i ljetnom bezvodicom. Česte ljetne suše ugrožavaju i život. Bistro i modro more biološki, odnosno ribom, dosta je oskudno, a od zaleđa izdvaja ga pojas krševitih gora. U izoliranosti su i posredničke pomorske  usluge imale ograničeno značenje. Željezničke veze sa zaleđem i pomorske s prekomorjem otvorile su putove  povremenu i stalnu iseljavanju.
Litoralizacija
Novo doba donijelo je prekretničke procese i izmjene. Razvitak prometa povezao je i približio svijet, što se najbolje osjeća na morskim obalama; tehniziranje je povećalo efekte rada i zarade te ostavilo slobodno vrijeme. Degradacija urbanih središta, osobito industrijskih, potiče traženje osvježenja i razonode u čistijem okolišu, poglavito na morskoj obali. Efekti rada i mogućnosti osvježenja izraženi su u litoralizaciji, tj. okupljanju društvenoga života u primorjima. Tokom dvaju desetljeća razvijala se opremljenost za prijem gostiju (više od 90% kapaciteta Hrvatske nalazi se u tom području). Primorje je postalo pojas snažna socijalno-ekonomskog susreta. Procesom litoralizacije mijenja se društveno značenje primorja. Nije samo zaustavljena emigracija, već počinje i imigriranje. Probijanje novih i moderniziranje ranijih prometnih veza sa zaleđem, a osobito ostvarenje uzdužne  priobalne ceste (1964.) omogućuju litoralno valoriziranje i racionalno polariziranje  oko glavnih žarišta. 
Litoralna valorizacija i socijalne modifikacije primorja utječu na razvojne procese i tendencije u drugim regijama Hrvatske, koja postaje izrazito primorska republika. U litoralnoj valorizaciji i polarizaciji očituju se unutrašnje značajke i razlike među pojedinim dijelovima Hrvatskog primorja. Specifičnosti su izražene u unutrašnjem okupljanju i povezivanju s drugim krajevima. Očita je razlika između sjeverozapadnog sektora, koji se okuplja oko Rijeke, i jugoistočnoga, u kojemu se sve više ističe središnja uloga Splita. U skladu s prostornom razgrananošću Hrvatske i drugim regionalnim nazivima, u primorju se razlikuje zapadna i južna Hrvatska.
ZAPADNA HRVATSKA 
Prostor koji je upravno okupljena u Zajednici općina Rijeka (općine: Buje, Buzet, Cres-Lošinj, Crikvenica, Čabar, Delnice, Krk, Labin, Ogulin, Opatija, Pag, Pazin, Poreč, Pula, Rab, Rijeka, Rovinj, Senj i Vrbovsko) te bi se mogla zvati i «riječka regija». Zasebnost regije izražena je u posebnostima prirodne podloge i u društvenom valoriziranju. Na 8442 km2 živi  (1981.) 540 485 st., odnosno 64,0 st. na km2; gustoća naseljenosti znatno je ispod prosjeka Hrvatske u cjelini. U ukupnoj površini Hrvatske njezin  zapadni dio   sudjeluje sa 15%, a u stanovništvu 11,7%. U Rijeci, u regionalnom središtu i glavnoj nacionalnoj luci, živi 29,5% stanovništva regije. Znatan je dio krških i neproduktivnih površina: udio obradiva zemljišta samo je 6,9% i poljoprivrednoga stanovništva 3,8%. Očito je da regija privređuje uslugama koje pruža širim prostranstvima; ostvaruje više od trećine ugostiteljsko-turističkoga prihoda Hrvatske. U njoj se razlikuju tri sektora: Istra, Kvarner i Gorski kotar.
Istra 
Istra je zapadni i Učkom dobro odijeljeni dio regije. Na 2820 km2 živi (1981.) 187 120 st., odnosno 66,3% na km2. U posljednje doba stanovništvo, kao i u ostalom primorju, brzo prirašćuje (između 1971. i 1981. za čak 11,5%). Istru obilježuju tri reljefno-pejzažna elementa: vapnenačka zaravan na jugozapadu, raščlanjen flišni kraj u sredini te gorsko-krška stepenica Ćićarije i Učke na sjeveroistoku. U doba pokretna submediteranskog stočarenja tri su dijela bila funkcionalno povezana, ali je prijelazom na intenzivnu  poljoprivredu, posebice vinogradarstvo, ograničen zimski pristup stoke te se gorski dio izolira; paljenje drvenog ugljena bila je skromna i teška zarada. Razvitak i povezivanje Trsta sa zaleđem bili su poticaj i osnova razvitku vinogradarstva.
Zbog gubitka talijanskih teritorija i osiguranja svojega položaja  na Mediteranu, austrijske su vlasti od polovice  XIX st. uložile goleme napore i sredstva da istaknutu Pulu razviju u moćnu vojno-pomorsku bazu. No, i austrijska uprava i poslije talijanska okupacija usmjeravale su Istru prema sjeveru, tj. Trstu, odnosno na osovinu Trst-Pula; nisu se razvijale veze prema istoku, tj. nacionalnom zaleđu. Oslobođenje i priključenje Istre ostvareno je u nepovoljnim prilikama i odnosima. Pulska industrija bila je devastirana, a za obnovu vojnih funkcija nije bilo objektivnih potreba i posebnih razloga. Poslijeratno odvajanje od Trsta, kao žarišnoga centra, težak je udarac istarskim tradicijama i potrebama. Veze sa Zagrebom su naporne i obilazne, a pristup do Rijeke bio je tek neznatno poboljšan modernizacijom priobalne ceste, na kojoj je ljeti gust promet kroz mjesta opatijske rivijere. Prednosti položaja Istre u europskom okviru iskazane su u valu turističkog posjeta koji je uvjetovao kompleksnu socijalno-ekonomsku revitalizaciju kraja. Osposobljen je za turistički prihvat obalni pojas od Savudrije do Rapca, a Poreč je postao vodeći jugoslavenski turistički centar; slijede ga Umag, Rovinj, Pula, Rabac i dr.
Fotografija Krajolik Jadranskoga primorja         str. 223        
Fotografija krajolik Ćićarije s Učkom u pozadini str. 223
Istra je, s gledišta evropskoga zaleđa, najpristupačniji dio naše obale, a privlačna je svojim pejzažima, kulturnim nasljeđem i humanim posebnostima. Na prvom je mjestu, ne samo kvantitetom već i inozemnim udjelom turističkoga posjeta. Zbog pristupačnosti iz međunarodnoga zaleđa jak je udio zimskih i prazničnih posjeta. Koncentracija turističkoga života na uzak priobalni pojas povećala je razlike i izoliranost unutrašnjosti poluotoka te ubrzala njegovo raseljavanje.
Fotografija Poreč str. 223
Međutim, turizam organski uključuje kretanje i raznolikost ponude, a potrebne su mu i druge grane privređivanja: tržišna poljoprivreda, sezonska i dopunska industrija i dr. Zbog toga se u posljednje doba iz obalnoga pojasa život širi u unutrašnjost te se razvijaju industrije u Pazinu, Labinu, Buzetu i dr. Uloga Pule (56 040 st., 1981.) počiva u prvom redu na industriji, a bitnu dopunu čini turizam. To u manjem omjeru vrijedi za Rovinj i Umag. Međutim, složenom i dinamičnom socijalno-ekonomskom životu Istre treba adekvatno polarizacijsko središte, tj. povezivanje s Rijekom, a ovoj je pak potreban istarski prostor. Suvremeno povezivanje Istre i Rijeke nije postalo samo regionalna već i nacionalna potreba. Iz te spoznaje razvila se akcija probijanja cestovnoga tunela kroz Učku, koji je pušten u promet 1981. Taj tunel povezao je unutrašnji, zabačeni dio Istre s prigradskim pojasom Rijeke. Istra je dobila odgovarajuće polarizacijsko središte, a Rijeka izlaz u slobodan prostor koji joj je toliko potreban; time je ojačala unutrašnja povezanost regije.
Fotografija Rijeka str. 224
Fotografija Delnice str. 224
Kvarnerski sektor 
Izraziti primorski prostor, s većim brojem otoka i uokviren priobalnim gorjima; more ne razdvaja, već spaja. Na 3357 km2 (općine: Cres-Lošinj, Crikvenica, Krk, Opatija, Pag, Rab, Rijeka i Senj) živi (1981.) 287 237 st. odnosno 88,8 st. na km2, što je znatno iznad prosjeka Hrvatske u cjelini. Međutim, više od polovice stanovnika (55,1%) živi u Rijeci. Na otoke otpada gotovo 1/3 površine (29,3%), ali na njima živi samo 13,8% stanovništva; gustoća naseljenosti iznosi 38 st. na km2. Nakon 7 desetljeća opadanja broja stanovnika (1900-71), otoci Cres, Lošinj i Krk u posljednjem popisu (1981.) pokazuju preokret prema demografskom rastu, uvjetovan ltoralizacjskom valorizacijom i blizinom Rijeke. Stanovništvo turističkoga Raba sporo ali kontinuirano prirašćuje, dok na izoliranom Pagu i dalje opada. Golema većina stanovništva Kvarnera okupljena je uzduž kopnene obale između Mošćeničke Drage i Novoga Vinodolskog. Rasporedom stanovništva, gospodarstvom i prirodnim značajkama Kvarner je izrazito primorski kraj. Geografski je položaj ključna prednost kvarnerskog kraja. More zaljevski prodire u kopno, a preko hrvatskoga gorskog praga relativno je povoljan pristup do produktivnoga zaleđa i plovnoga dunavskog sustava. Prednosti efikasnoga pomorskog prometa potiskuju lučki emporij na kraj zaljeva, gdje Rijeka ima još jednu golemu prednost; obilje vode u krškom kraju, što se ogleda i u nazivu grada.


Rijeka kao regionalno žarište
Rijeka (158 288 st., 1981.) je polarizacijsko središte zapadne Hrvatske s velikim nacionalnim i internacionalnim značenjem. Na kamenoj podlozi prosperira grad velika privrednog značenja. Uz lučku aktivnost, razvijena je i industrija, po kojoj je na drugom mjestu među industrijskim centrima Hrvatske. Sa 4,2% stanovništva Rijeka ostvaruje 6,4% društvenog proizvoda Hrvatske u cjelini. Reljefno stiješnjeno, a funkcionalno složeno i dinamično središte treba iskoristiti ekološke prednosti okolice. Taj difuzni utjecaj grada na okolicu  već prelazi na otoke, a osobito su privlačne i pogodne mogućnosti u Goskom kotaru te u srednjoj Istri, nakon probijanja cestovnoga tunela kroz Učku.


Gorski kotar 
Obuhvaća općine: Čabar, Ogulin i Vrbovsko, ima (1981.) na 2350 km2 62 621 st., odnosno samo 26,6 st. na km2. To je najslabije naseljen dio zapadne Hrvatske, odnosno riječke regije, u kojoj sudjeluje sa 27,8% površine, ali samo sa 11,7% stanovništva. Gorski kotar, kao što ime kaže, bogato je pokriven šumama (62,4% površine), s neznatnim udjelom obradiva tla (3,8%). Naseljavanje i gospodarska valorizacija počeli su s probijanjem prometnica prema Bakru i Rijeci, što se odrazuje u izduženim naseljima. I sadašnja gospodarska valorizacija počiva na drvnim rezervama. Šumama pogoduje litološka podloga (između pokrova karbonatnih stijena izbija starija nepropusna osnova) te primorski položaj, koji uvjetuje obilje oborina. Šumski se pokrov relativno brzo regenerira i daje veliku drvnu rentu. Iz Gorskoga kotara pristizalo je drvo, koje je tradicionalna izvozna roba riječke luke, što se u novije doba preseljava u Bršicu. Umjesto izvoza rezane građe teži se za što potpunijom preradom u finalne proizvode, namijenjene domaćem i inozemnom tržištu (drvna industrija u Delnicama, Čabru, Ravnoj Gori, Vrbovskom i Ogulinu). 
Ljeti svježe, a zimi snjegovito visočje pogodno je za rekreacijsku valorizaciju koja je organski potrebna Rijeci i dopunjava turističku ponudu kvarnerske obale. Može se kombinirati odmor pod palmama i skijanje na gorama: Platak, Delnice, Ravna Gora i dr. postaju privlačni centri zimskoga sporta i osvježenja. Dnevna radna putovanja, sportski izlazi te gradnja kuća za odmor i osvježenje jačaju i modificiraju odnose između obalnih naselja i šumovita gorskog zaleđa; u to treba uključiti i ulogu Učke, koja se razvija u gorski park riječke regije, odnosno zapadne Hrvatske. S obzirom na intenzivan tranzit između Kvarnerskoga primorja i zaleđa, Gorski kotar zadržava i privlači posjet iz kontinentalnoga kraja; jača njegovo interregionalno značenje.
 JUŽNA HRVATSKA 
Zauzima jugoistočni, izduženi dio Hrvatskoga primorja, koji je od zapadne Hrvatske odvojen krševitim i gotovo polupustim podvelebitskim priobaljem. Regija je upravno obuhvaćena u Zajednicu općina Split, u kojoj, na 11 758 km2 živi (1981.) 882 050 st., odnosno 75,0 st. na km2. I tu je gustoća naseljenosti manja od prosjeka Hrvatske u cjelini. Na južnu Hrvatsku otpada 20,9% od ukupnog stanovništva Hrvatske. Regija je uglavnom krški kraj, sastavljen od karbonatnih stijena s malim zonama flišnih naslaga, posebno u priobalnom pojasu. Udio obradive površine samo je 7,8%, prema , a prosjek za Hrvatsku u cjelini  23,7%. Česte ljetne suše ugrožavaju urod. Udio poljoprivrednog stanovništva (7,0%) manji je od prosjeka Hrvatske kao cjeline (15,2%), ali je udio u poljoprivrednom proizvodu samo 12,6%.
Fotografija Kaštelanski zaljev sa Splitom str. 225
U industrijskoj proizvodnji Hrvatske Južna Hrvatska sudjeluje sa  13,9%, što je znatno manje od udjela u stanovništvu (19,2%); analogno je u trgovini (17,0%), ali se u ugostiteljstvu i turizmu povećava na 29,7%. Visok udio u proizvodu ugostiteljstva i turizma posljedica je novije litoralne valorizacije što unosi nove i dinamične socijalno-ekonomske procese u život kraja, koji je u izoliranosti bio izrazito siromašan. Razvitak regije, osobito u novijoj fazi, spotiče se u nedovoljnoj prometnoj uključenosti u život širih prostora i slaboj unutrašnjoj povezanosti. Važne su unutrašnje sektorske razlike. U regiji južne Hrvatske razlikuju se tri dijela. Na sjeverozapadu je otvoreni kraj Kotara i prominske vapnenačke zaravni te analognih značajki susjedni usporedni otoci. Srednji sektor je najsloženiji; priobalno gorje odvaja primorski pojas od krške Zagore, ali su ti dijelovi trajno međusobno vezani preko mnogobrojnih prijevoja. Pred obalom je grupa većih otoka. Jugoistočni sektor je najjednostavniji: uzak kopneni obalni pojas i manji otoci pred njim.


Kotarsko-prominski kraj  
Na otvoreni kraj Kotara i prominske zaravni (općine: Benkovac, Biograd na moru, Drniš, Knin, Obrovac, Šibenik i Zadar) otpada gotovo polovica (46,4%) regionalne površine, ali samo 37,3% stanovništva, odnosno 59,9 st. na km2 (1981.). Fluviokrškim modeliranjem karbonatnih stijena i flišnih pojasa nastao je valovit i otvoren reljef Kotara; analognih značajki su i susjedni otoci. Potapanjem kopnenoga reljefa nastale su usporedne otočne kose i kanalski prolazi u udolinama. Značajni su pleistocenski pjeskoviti pokrovi na nekim dijelovima obale i otoka (Privlaka, Vir, Vrgada i dr.). Prominska zaravan oko Krke i Čikole jedinstven je oblik nastao rubnim otapanjem vapnenaca oko naplavnih ravnica. Zaravan je naknadno izdignuta, a naplavni pokrov spran te su u vapnenačkoj podlozi usječeni kanjoni Krke i Čikole. Kao vidjelica na zaravni strši Promina (1148 m), a spiranjem nepropusnih stijena izmodelirane su zavale Petrova, Kosova i Kninskoga polja. Čiste vode Krke pregrađene su sedrenim ustavama u stepenično poredana jezera. Na sjeveru je krševito pobrđe (674 m) Bukovice, koje donja dolina Zrmanje odvaja od lanca Velebita. Kotarsko-prominski kraj od iskonskog je doba naseljen i obiluje povijesnim spomenicima. Međutim, prirodni uvjeti su oskudni i promjenjivi. Nije bio pogodan za submediteransko stočarenje, jer u blizini nema dobrih planinskih pašnjaka, a prodori hladnoće ograničavali su mogućnosti povezivanja. Prijelaz na poljodjelstvo okupio je život uz polja i uz flišne pojase Kotara. Zbog nedovoljne prometne povezanosti kasno je nastupila orijentacija prema komercijalnim kulturama (vinogradarstvo, a u novije doba povrće i voće). Ograničene rezerve ugljena (Siverić i Velušić) i boksita nisu mogle uvjetovati jači i trajniji preokret. Nakon dovršenja priobalne ceste život se sve više okuplja u obalnom pojasu; litoralizacija uvjetuje potpun socijalno-ekonomski preokret.
Fotografija Uvala Primoštena str.  226
Žarišta su litoralizacijske preobrazbe u Zadru, Biogradu na moru i Šibeniku, ali se mijenja cijeli obalni pojas. Procesi izmjene prenose se i na otoke, osobito priobalne, s kojima su veze stare i vrlo tijesne. Slikoviti i krševiti Kornati postaju izuzetno privlačni, osobito za izlete. U kotarsko-prominskom sektoru južne Hrvatske ističu se tri urbana centra: Zadar, Šibenik i Knin. U ratu teško porušen Zadar (59 568 st., 1981.) neobično se brzo razvijao (1961-71. za 41,7%, a okupio je uspješnu industrijsku aktivnost. Imigracija je pritjecala iz okolice i daljih krajeva. Posebno su značenje imale željeznička veza s Kninom i gradnja nove luke. Zadar s okolicom postaje sve privlačniji turistički kraj.
Fotografija Unutrašnjost otoka Brača str. 226.
Slična je uloga Šibenika (36 929 st., 1981.) na ušću Krke; razvijena je industrija, a važna je lučka aktivnost. Kao i kod Zadra, turističko valoriziranje ima prekretničko značenje u preobrazbi okolna primorja.
Knin (10 859 st., 1981.) leži na kopnenom kraju kotarsko-prominskoga sektora. U prvom je redu prometno čvorište koje će dobiti još veće značenje suvremenim valoriziranjem «kninskih vrata» (dolina Butišnice). Važna je i industrijska aktivnost. U transformaciji okolice Knin zaostaje za Zadrom i Šibenikom, jer i njega rekreacijski privlači nedalek priobalni pojas.


Srednji sektor s regionalnim središtem Splitom
Srednji je sektor južne Hrvatske najsloženiji i posebno zanimljiv. Sastoji se iz uzana kopnenog primorja ograničena priobalnim gorjima (Trtar 500 m, Vilaja 738 m, Kozjak 780 m, Mosor 1339 m, Dovanj 864 m, Biokovo 1762 m i Rilić 1160 m), koja ga odvajaju od krševite Zagore. Prema pučini veliki su otoci Brač, Hvar, Korčula i Vis. Taj se sektor širi na gotovo polovicu prostora južne Hrvatske (44,8%), sli tu živi više od polovice (55,1%) stanovnika regije. Gustoća naseljenosti (99,6 st. na km2) veća je od regionalne i republičke, a njezin prosjek aritmetički je rezultat male vrijednosti za otoke i Zagoru i veće okupljenosti stanovništva u kopnenom primorju. 
Iako je kraj složen, unutrašnja povezanost dosta je izražena i trajna. Nizak i utvrđen prijevoj Klis (355 m) olakšava veze između primorskoga i otočnoga prostora te zaleđa sve do glavnoga bila Dinarskoga gorja. Uzduž te povijesno važne transverzale odvija se živ promet. Zagora dominira prostranstvom, ali su njezini prirodni izvori skromni. Tradicionalno pokretno stočarenje nije imalo ni dobrih ljetnih pašnjaka niti pouzdanih zimovališta; upornim napasivanjem degradirane su prisojne padine Dinare, Troglava, Svilaje i dr. Agrarni se život okupio oko proširenja «polja» u dolini Cetine i vrijedna Imotskoga polja. Akumulacijom HR Peruča izgubljene su znatne obradive površine u dolini Cetine. Zagora je iscrpljen i prenaseljen kraj, osobito u zakozjačkom dijelu, te je razumljiva jaka emigracija prema priobalju, posebno Splitu. 
Život srednjega sektora sve više se okuplja u uskom kopnenom primorju. To je počelo komercijalnim vinogradarstvom, a znatno je ubrzano novijom turističkom valorizacijom. U kopnenom priobalju ne okuplja se samo stanovništvo, već se razvija i intenzivno tržišno poljodjelstvo, osobito u okolici Splita. I otoci su mnogostruko povezani s kopnenim priobalnim pojasom. Na njima je u drugoj polovici XIX. st. razvijeno komercijalno vinogradarstvo; time su oživjele i pomorske veze. Teško zarađen novčani prihod i stradanje vinograda od filoksere omogućili su i potaknuli otočnu emigraciju, ponajviše u prekooceanske zemlje.
Fotografija Split str. 227. 
Fotografija Klis str. 227.  
Stanovništvo otoka i dalje opada: Brača i Hvara od 1900, Visa od 1910. i Korčule od 1921; na tim otocima 1910-81. opalo je za 47%. Opadanje stanovništva još se ne odrazuje u pejzažnoj slici otoka, jer se priobalna naselja ne samo održavaju već i dograđuju.
Fotografija Dubrovnik  str. 227.  
 Na otoke dolaze ljeti odseljenici i njihovi potomci, novi vlasnici starijih kuća i onih novosagrađenih te mnogobrojni gosti. Turistička revitalizacija praćena je povećanjem receptivnih kapaciteta: hotela, kampova, odmarališta i dr. Pod utjecajem turizma nastaje nova diferencijacija mjesta, a odlučnu ulogu ima pristupačnost iz Splita, koji mnogostruko prožimlje svoju okolicu.
Split (169 328 st., 1981.) ima vrlo povoljan geografski položaj i topografski smještaj. Na križanju uzdužnih veza s važnim transverzalnim pomorsko-kopnenim putem razvilo se staro naselje. Strujanje tim prometnicama pojačano je dovršenjem uzdužne obalne ceste (1964), što je znatno ojačalo ulogu Splita, koji se sve više ističe kao polarizacijsko središte južne Hrvatske, odnosno «splitske regije». Tradicionalnoj cementnoj industriji pridružile su se brodogradnja, prerada plastičnih masa, prehrambena industrija, kemijska i dr. Mogućnost zaposlenja privlači radnike, ponajviše iz prenapučene Zagore, što uvjetuje brz porast stanovništva. Topografski smještaj izvanredno je privlačan, te je već rimski car Dioklecijan tu sagradio ogromnu rezidenciju za odmor,  koja je postala nukleus Splita. Grad je smješten na poluotoku izduženim smjerom zapad-istok i  s dugom fasadom prema jugu i moru. Sa sjeverne je strane Kaštelanski zaljev, a na njegovu kraju, uz ušće Jadra i pod prijelazom Klisa, bila je antička Salona. Jedinstven primorski pejzaž uokviren je gorskim lukom Kozjaka i Mosora. Razvitak najveće nacionalne cementne industrije, kojoj su pridruženi i drugi onečišćivači, degradira splitski okoliš. To potiče pokretljivost građana i praznične izlaze u kuće odmora, koje su znatno pridonijele transformaciji priobalja splitske okolice. Split se već konurbacijski stopio s Trogirom i Omišom, a vrlo je gusto povezan sa Sinjem u Zagori. Pod utjecajem dinamična grada i relativno bolje povezanosti s daljim zaleđem, u okolici je razvijeno intenzivno prigradsko poljodjelstvo (povrće, cvijeće, voće i dr.), koje opskrbljuje sve nacionalne tržnice.
Fotografija Dolina Neretve kod Opuzena str. 228. 
Neretvanski i dubrovački kraj
Specijalizirana agrarna proizvodnja koja iskorišćuje klimatske prednosti silno se razvila društvenom potporom u delti Neretve. Velikim regulacijskim i melioracijskim radovima dobivene su obradive površine izvanrednih kvaliteta te se razvio snažan proizvodni organizam (povrće, u prvom redu zimsko, voće, posebno mandarine, kvalitetni vinogradi i dr.). Uspješna agrarna proizvodnja u delti Neretve i okolici većih gradskih naselja očito da su prometno povezivanje i uključenost u nacionalno tržište preduvjeti moderne i rentabilne poljoprivrede.
Krajnji jugoistočni sektor južne Hrvatske (općine Dubrovnik i Lastovo i dio Korčule) obuhvaća krajeve u kojima su prosječne siječanjske temperature oko 80C. Ti krajevi, uz ljetna osvježenja, nude i ugodan zimski boravak. U pitomu kraju dominira drevni Dubrovnik (43 844 st., 1981.), koji je svojim milenijskim utjecajem i stoljetnom vlašću dao pečat cjelini. Uloga povijesnoga Dubrovnika bila je u socijalno-ekonomskom posredovanju između rudarskog i stočarskog zaleđa i prekomorskoga tržišta. To se dobro usklađuje sa suvremenom turističkom ulogom, koja, uz pomorstvo, dominira životom kraja. Bogatstvom i kvalitetom ponude Dubrovnik je nacionalna turistička prijestolnica. Skladan spomenik kulture, uvršten je i zaštićen u grupi svjetskih kulturnih znamenitosti; obilno poučava svakim elementom svoje urbane cjeline. Stara dubrovačka jezgra spomenik je mudrosti koja je uspijevala da na kamenu ostvari milenijski prosperitet.


POSEBNOSTI LIKE. 
Neki autori uključuju Liku u posebnu goransko-ličku regiju ili je priključuju riječkoj regiji. Smatra se da se time gube posebnosti Like, a objektivni i praktični razlozi potiču da se istakne njezina specifičnost.
Uz ličku zavalu, između lanaca Velebita i niza Kapela – Plješevica, uključuje se i priunski pojas (općina Donji Lapac), koji se nastavlja na kordunski koridor. Taj pojas ima značajke analogne zavali, iako je reljefno dosta odvojen (visoki prijelazi: Kuk 1135 m i Logorište 950 m). Na 5563 km2 živi (1981.) 90 336 st., odnosno 16,2 st. na km2. U površine Hrvatske, Lika sudjeluje sa 9,8%, a u stanovništvu samo sa 2,0%. Stanovništvo od 1900. kontinuirano opada. God. 1981. tu je bilo samo 55,8% od broja stanovnika u 1857, a manje od polovice (46,2%) onoga u 1900. Iseljavanje je temeljna socijalna značajka kraja; odlazi omladina, ostaju starija godišta, smanjuje se mogućnost biološke reprodukcije, te se može očekivati daljnja depopulacija. Opada gustoća naseljenosti otežava valoriziranje kraja i radno udruživanje; u općini Titova Korenica gustoća je samo 10,6 st. na km2, a u općini Gračac 11,5 st. na km2 (1981). Prirodni uvjeti su nepovoljni. Iako u blizini mora (Gospić je udaljen od mora tek oko 20 km zračne linije), klima ima izrazito kontinentske značajke. Zimi se zavala ispuni hladnim zrakom, što uvjetuje termičke inverzije, a hladna bura prelijeva se preko gorskih prijevoja. Ljeti se kraj dosta zagrije i trpi od suša, što pojačava i prevaga krške podloge. Lika je sastavljena pretežno od okršenih mezozojskih vapnenaca, a na jugoistoku izbija podloga dolomita i starijih škriljevaca. Uzduž dislokacijske linije podnožjem Velebita izbija nepropusna podloga, što uvjetuje da ponornice otječu prema ponorima ispod Senjskog bila i južnoga Velebita. Vode Une i Korane otječu prema dalekomu Crnome moru. Nekoć raširene šume svedene su na teško pristupačne dijelove, a sasvim su potisnute sa stočarski važna jugoistočna kraja. Male su mogućnosti za suvremeno stočarstvo zbog oskudnih pašnjaka i teška nakupljanja hrane za duge zime. Polja su to uglavnom samo po imenu: Ličko i Gacko polje zapravo su vapnenačke zaravni djelomično pokrivene kiselim vrištinama, Krbavsko i Bijelo polje pokrivena  su dolomitnim trošinama i periodski plavljena.


Foto Pašnjaci i šume Velebita str. 228 
Ograničene su mogućnosti autarkijskoga gospodarenja. Povezivanje s drugim krajevima donijelo je spoznaju da se drugdje lakše privređuje i bolje živi, a time je ubrzana emigracija: u prvoj fazi prema agrarno bogatoj Panonskoj nizini, a zatim u gradove. Ključnu ulogu imala je željeznička veza (do Gračaca 1918). Oslobođenje i pripojenje Rijeke i Kvarnerskoga primorja privuklo je  radnike, koji su pretežno dolazili iz Like. Veza Gackoga polja sa Senjom ima dugu tradiciju. Probijanjem suvremene ceste Karlovac – Plitvička jezera – Gračac – Zadar aktiviran je prijelaz (Prezid, 749 m) preko južnoga Velebita, koji vodi prema južnoj Hrvatskoj. Ojačala je i prikoranska veza prema središnjoj Hrvatskoj. Sve to olakšava da se stanovništvo prelijeva prema susjednim regijama. Pri tome i sudjeluje u procesu litoralizacije. Strma i izrazito krška obala i visina središnjega prijelaza (Oštarije 927 m) ograničavaju intenzitet toga procesa. Energetske valorizacija voda Like i Gacke (HE Senj) te Otuče i Ričine (HE Obrovac) uključuje Liku u proces litoralnoga valoriziranja. 
Preko Like odvija se znatan dio prometa između zaleđa i obale. Nacionalni park Plitvička jezera ubraja se u vrhunske objekte turističke valorizacije: prosperitetan nacionalni park postaje žarište domaćega okupljanja i susreta gostiju. U socijalnom značenju Plitvička jezera zasjenjuju starija gospodarsko upravna središta (Gospić 8688 st., Otočac 5051 st., 1981.) kojima ne pogoduje položaj u osoju Velebita. Prekretnički uspjeh Plitvičkih jezera upućuje da treba uočiti i razvijati ono što Lika može valorizirati u odnosu na druge krajeve. 
ZAKLJUČAK
Razgranat i čvorišni prostor Hrvatske spontano se okuplja i diferencira u regije i subregije. Time ne slabi već jača zajedništvo; prednost dobivaju i kultiviraju se one posebnosti koje su potrebne drugima te donose prihod i ugled. Koliko jača regionalna povezanost, a time i interregionalna, može se ocijeniti po udjelu četiriju polarizacijskih središta (Osijeka, Rijeke, Splita i Zagreba) u stanovništvu Hrvatske. Taj udio je 1857. bio samo 5,9%, 1921, god. 9,9% i 1981. god. 26%. Očito je da se procesi povezanosti i polarizacije zajedničkoga života ubrzavaju. Međusobno dopunjavanje jača sporazumijevanje u upoznavanje. Poznavanje cjeline potiče nužno prilagođivanje. U tom procesu ključnu ulogu imaju prometne arterije.


Literatura: 
Rogić, V., Fizionomska i funkcionalna regionalizacija Hrvatske, Zbornik kongresa geografov FL.RJ, Ljubljana 1961; 
Rogić, V., Geografski koncept regije, Geografski glasnik, 1963, 25; 
Rogić, V., Geografska regionalizacija Primorja, Zbornik VII kongresa geografa FNRJ, Zagreb, 1964., 
Rogić,  V., Regionalna geografija Jugoslavije, I. Zagreb 1982.
Roglić, J., La differentation regionale de la Republique socialiste de Croatie. Melanges de Geographie offerts a M.O. Tulippe, Gembloux 1965; 
grupa autora, Geografija SR Hrvatske, I-VI, Zagreb, 1974-75; 
 Korenčić, M., Naselja i stanovništvo SR Hrvatske 1857-1971, Djela JAZU, 1979, 54; 


________________
SREDIŠNJA HRVATSKA[5]
OBILJEŽJA PRIRODNE OSNOVE 


Značenje položaja
        Središnja Hrvatska je ključni i spojni dio razgrananoga prostora čitave SR Hrvatske, pa i u širem kugu ima poseban položaj i specifično značenje. Zbog svega toga opravdano joj se daje epitet «središnja» a s obzirom na odnos prema važnim dijelovima europskog poluotoka to je izrazito prirodno stjecište putova.
        Glavni dio Središnje Hrvatske je peripanonska zavala, kojoj je geografski smještaj povoljniji od analogne bečko-bratislavske, inače poznate po europskim povijesnim zbivanjima. Središnja Hrvatska je smještena između alpskog bastiona  i Dinarskog gorja, kao prirodna veza Jadranskog mora i kontinentskog zaleđa, koja vodi preko gorskoga «hrvatskoga praga». To joj osigurava posebnu ulogu u novim odnosima pojačanog povezivanja i suradnje. U suvremenome globalnom životu i orijentaciji prema slobodnim pomorskim putovima i privlačnim primorjima taj prostor dobiva i međunarodno značenje.
        Preko Središnje Hrvatske najlakši je pristup iz srednjodunavskog prostora prema Jadranu, pa u novim i pojačanim tendencijama povezivanja s atraktivnim zapadnomediteranskim krajevima ta činjenica postaje posebno važna. Tim područjem prolaze ključne arterije sve intenzivnijega europskog života. Iako tragovi te uloge, uzrokovane malom udaljenosti između obale i dunavskoga plovnog sustava (morska obala – Karlovac – u zračnoj liniji iznosi svega oko 80 km), sežu u daleku prošlost, puna vrijednost smještaja Središnje Hrvatske dobiva svoj smisao osobito u novije doba. S tim povezano uočavaju se i posebne osobine čitavog prostora, koje se moraju uskladiti s novim funkcijama, jer njihovo poznavanje je preduvjet za uspješnu valorizaciju.


Granice i unutrašnji sklop
        Epitet Središnje Hrvatske uvjetovan je položajem u nacionalnom prostoru i prednostima u širem europskom krugu. Prije nego se odrede posebnosti prirodne osnove, treba utvrditi međe prema susjednim krajevima. Granice se ne mogu odrediti na osnovi reljefa jer moramo uzeti u obzir republičke međe, a taj jednostrani aspekt ne bi bio ni opravdan. Niska povija Bilo-gore (30 km) ne može se smatrati prirodnom granicom; to je spojni pojas prema susjednoj Podravini. I na jugozapadu, prema gorskim predjelima, dakle hrvatskom pragu, nema reljefne  međe. Preko krškog ravnjaka povlačimo među s obzirom na to da li su osnovne administrativne jedinice (općine) jače povezane s prostorom Središnje Hrvatske ili s gorskim pragom.
        Istočna među Središnje Hrvatske dobro je određena grebenima Papuka (953 m) i Psunja (984 m), a prisavsku nizinu prelazi na uzini za koju je vezana međa što područno dijeli općine Novska i Nova Gradiška. I na pridravskoj nizini granica je povučena na uzini između  Drave i ogranaka Bilo-gore, tako da je općina Virovitica uključena u Središnju Hrvatsku. Istočna međa je u srednjem dijelu reljefno izražena, a na rubovima presijeca pridravski i prisavski nizinski koridor. Izdvajanje nizinskih pojasa uvjetovano je novim unutrašnjim polariziranjem prostora Središnje Hrvatske, tj. ubrzanim razvojem grada Zagreba. To glavno urbano žarište crpe životne snage u prvom redu iz spomenutih prednosti geografskog položaja makroregije. Upravo ta usklađenost  ujedno je i bitna osobina kraja kao cjeline pa bi se Središnju Hrvatsku moglo nazvati i zagrebačkom regijom.
        Prožimanje urbanih žarišta i njihovih regija dinamičan je proces koji ne prestaje na nekoj određenoj granici, već se nastavlja u prijelaznim pojasima među pojedinim funkcionalnim regijama. Označene međe u prostoru Hrvatske imaju, dakle, relativno značenje i povučene  su prema suvremenim odnosima, ali ipak donekle na štetu Središnje Hrvatske, s obzirom na sve veću ulogu grada Zagreba u nacionalnom  opsegu. S tog aspekta treba ocjenjivati i relativnost razgraničenja, uvjetovanoga međurepubličkim granicama (prema SR Sloveniji i SR Bosni i Hercegovini) i međudržavnom međom (prema Mađarskoj). Tako kompromisno ograničen prostor Središnje Hrvatske obuhvaća 19 665 km2, ili 35% površine SR Hrvatske, i tu živi oko 2 132 000 stanovnika, ili 48% ukupnoga republičkog stanovništva. To je, dakle, ne samo središnji već i glavni prostor Hrvatske.
        U svome unutrašnjem sklopu Središnja Hrvatska je složen i mozaičan kraj, što je izraženo brojnim regionalnim nazivima.
        Medvednica, na sjeverozapadu, odvaja rubno Zagorje, koje je zapravo složen kraj i nije obuhvaćeno jednim porječjem. I sjeverni, podravski pojas je složen. Porječje rječice Bednje, između grebena Ivanščice i Kalnika, s jedne, i pridravske ravnice, s druge strane, složeno je prijelazno područje. Trokutasti prostor između Drave i Mure položajem opravdava svoj geografski i povijesni naziv – Međimurje. 
        Na južnoj strani makroregije uključuje dio brdovitim predjela koji se preko republičke granice nastavljaju u susjednu Bosnu. Valovita Banija sa Zrinskom gorom (615 m) i prohodni Kordun s graničnom Petrovom gorom (507 m) bili su važni spojni krajevi i bogati su povijesnim spomenicima, o čemu svjedoče i glavni toponimi.
        Iako rubna pobrđa nisu kontinuirana ni reljefno jače izražena, unutrašnja zavala je glavni element površja. Brojni prolazi i laki prijelazi kroz rubne pojase velika su prednost koja omogućuje valorizaciju izuzetno povoljnoga geografskog položaja. Značajno je da su srednji i nizinski dio te zavale relativno siromašni specifičnim toponimima što upućuje na mladost njegova društvenog značenja.
        Niska ravnica uz Savu glavni je dio unutrašnje nizine. Na oko 30 km zračne udaljenosti (Podsused – 115 m i ušće Une u Savu – 90 m) spušta se samo 25, ili 0,82%, a zaravnjenost oko pritoka Odre i Lonje još je izrazitija. Izolirana Moslavačka gora (489 m) ne mijenja bitno karakter nizine, već odvaja njezine ogranke oko gornje Lonje, Česme i Ilove.
        Povija Vukomeričkih gorica (248 m), koja se pruža dinarski analogno Bilo-gori, odjeljuje gotovo kružnu i močvarnu zavalu Crne mlake u srednjem Pokuplju. Vijugava i relativno uska doline donje Kupe odvaja Vukomeričke gorice od brežuljkaste Banije. Laki prijelaz preko hrvatskog praga (relativna visina oko 10 m), između prisavske ravnice  i srednjeg Pokuplja, važniji je za opći izgled i značenje Središnje Hrvatske od veza s dolinom rijeke Kupe.
        Niske ravnice oko tekućica Save, Odre, Lonje, zatim uzduž Česme i Ilove, i u srednjem Pokuplju dijelom su močvarne, ugrožene poplavama i obrasle odgovarajućim biljnim zajednicama. Te plavljene šume s promjenjivim vodnim površinama izuzetno su negostoljubiv kraj koji je imao granično povijesno značenje (između Hrvatske i Slavonije) i zadržao je najezdu turske konjice.
        Ti močvarni nizinski krajevi nisu bonificirani, pa njihov izolacijski učinak negativan je za čvorišno važnu ulogu Središnje Hrvatske jer ih prometne veze zaobilaze ili se teško probijaju njihovim rubnim dijelovima. Izrazito spojnu osobinu Središnje Hrvatske narušava u njezinoj jezgri prostor izdvajanja; otklanjanje te suprotnosti glavni je problem.
        Novim procesima povezivanja, suradnje i udruživanja u čvorišnom prostoru Središnje Hrvatske razvio se Zagreb. Njegovim brzim napretkom i velegradskim funkcijama jača i uloga čitave makroregije. Silnice utjecaja i povezivanja tog urbanog žarišta nemaju jednaku snagu i domet, što ovisi o osobinama prirodne osnove, prometnim vezama, razvoju pojedinih sektora i sekundarnim centrima. Utjecajem snažnog središta Zagrebačka urbana regija ekspandira i spomenute međe imaju samo relativno značenje.
        Uloga žarišnog središta okuplja okolni prostor, unatoč njegovoj mozaičnoj strukturi i negativnom utjecaju močvarnih središnjih nizina. Odnos razvojnog procesa i osobina prirodne osnove te društvenog nasljeđa stvara specifične probleme u važnom prostoru Središnje Hrvatske. Za njezin razvoj nužno je da se uskladi novo funkcionalno povezivanje i osobine  prirodne osnove, a poznavanje prirodnih mogućnosti svakako je preduvjet za željenu društvenu valorizaciju.        
Geološka osnova
        Središnja Hrvatska je i geološki vrlo raznolika; pojava važnih tektonsko-statigrafskih elemenata europskih prostora daje joj posebno značenje i ogleda se u njezinim osobinama. Litološke razlike među pojedinim sektorima još više doprinose diferenciranosti kraja.
        U sjeverni, zagorsko-pridravski sektor usporednički se sa zapada nastavljaju elementi alpske građe i reljefa. U lancu Ivanščica (1061 m) – Strahinčica-Kuna gora izbija jezgra mezozojskih vapnenaca i dolomita. Istog sastava je izolirani ravnjak Ravne gore (677 m). Mezozojske jezgre su dobro okružene serijom oligomiocenskih lapora, glinenaca, vapnenaca, konglomerata i pješčenjaka, staloženih  u bračkim i slatkim vodama. Te naslage prevladavaju u valovitim brežuljkastim predjelima koji se nastavljaju istočno od Macelja. U Topličkoj gori velik udio imaju mladotercijarni slatkovodni pijesci.


Geološki sastav Središnje Hrvatske
        Pleistocenski lesni nanosi različitih osobina pokrivaju niže padine brežuljaka i više terase pridravskog pojasa. Naprotiv, u zagorskom dijelu, odnosno u porječju rijeke Krapine, nema lesnog pokrova. Očito  je da su se ta dva dijela zagorsko-pridravskog kraja u mlađoj geološkoj prošlosti razvijala u različitim uvjetima.
        Jugozapadni, pokupski sektor Središnje Hrvatske pripada dinarskom pojasu. Smjerom sjeverozapad-jugoistok pružaju se serije vapnenaca i dolomita složenih prijelaza i promjenjivih osobina. Prijelaz je osobito složen na unutrašnjoj, panonskoj strani. Tako se vapnenačko-dolomitski blok Žumberačkog gorja poluotočno produžuje prema sjeveroistoku, a sjeverno od njega je udolina rijeke Krke i na jugoistoku gotovo kružna zavala srednjeg Pokuplja, donosno Crne mlake.
        Južni banijski rub je složenog sastava. U Petrovoj gori i u porječju Žirovnice izbija paleozojska podloga i nastavlja se prema jugoistoku u bosansko sredogorje. Na tu staru osnovu dinarskog pružanja nastavlja se prema sjeveroistoku pojas složenog sastava i građe. U Zrinskoj gori (615 m) i Šamarici prevladavaju mezozojski vapnenci i složena serija (lapori, glinenci, konglomerati i vapnenci) srednjeg tercijara, a Glina protječe i prima vode iz središnjeg i najvećeg banijskog dijela, sastavljenoga iz mladotercijarnih pješčenjaka, glina, lapora i pijeska. U dijelu sjeverozapadno od Trepče pruža se pojas starijih naslaga, analognih onima u Zrinskoj gori i Šamarici, što se odražava u nemirnijem  reljefu. U tim sastavnim elementima banijskog kraja izraženo je pružanje jugozapad-sjeveroistok, smjer karakterističan i za neke druge  dijelove Središnje Hrvatske.
        Treći, prisavski sektor je najveći i najvažniji za Središnju Hrvatsku. Nazivamo ga posavskim iako se uskim pojasom širi i u Podravinu. Povezanost sa Savom ojačana je u mlađoj geološkoj prošlosti i značajna je za izgled kraja kao cjeline. Posavski sektor ima oblik prostrana trokuta izduženoga prema zapadu, gdje mu je vrh zasječen na pravcu Ozalj-Karlovac. Sjeverozapadna stranica trokuta vodi podnožjem Žumberačkog gorja i Kalničke gore, te ima smjer jugozapad-sjeveroistok. Južna stranica, uzduž donje Kupe i dijela Save, pruža se gotovo usporednički. Prema istoku i sjeveroistoku međe posavskog sektora su složene i u reljefu nejednako izražene.
        Granice Središnje Hrvatske određene su širim geografskim aspektom, ali imaju opravdanje i u osobinama geološke osnove. Iako želimo naglasiti trokutasti oblik posavskog sektora, s prihvaćenim međama na padinama međuriječnih gorja (Psunja i Papuka) i s granicom prema Mađarskoj, taj kraj dobiva izgled trapezoida. Kombiniranje geometrijskih oblika dobro odražava složenost unutrašnje građe.
        Posavski sektor je ponajviše brežuljkast; sastavljen je od mladotercijarnih naslaga (lapora, pijeska i gline) i rebrasto je modeliran. Ispod tih naslaga u podgorskim pojasima izbijaju na površinu stariji pješčenjaci, lapori i vapnenci. Oko Save, te uzduž Lonje, Česme i Ilove nataložene su prostrane i nedovoljno propusne naplavne ravnice. Raspored tih najvažnijih naslaga pokazuje da posavski sektor Središnje Hrvatske ima osobine zavale u kojoj su najniži dijelovi ispunjeni najmlađim naslagama. Mlada zavala i njezino ravničasto dno su karakteristični tektonski i reljefni elementi tog kraja.
        Ispod pokrova mladih naslaga, gotovo u sredini te zavale, strši masiv Moslavačke gore (489 m), koja sadrži i škriljevce pretpaleozojske starosti. To su zapravo najstarije stijene u Središnjoj Hrvatskoj i nalazimo ih u sastavu Psunja, Papuka i Medvednice, zapravo blokova staroga panonskog kopna koje je razlomljeno i njegovi dijelovi se vide u izoliranim gorjima ili se bušenjem konstatiraju u velikim dubinama. Središnja Hrvatska je dakle rubni dio panonskog prostora.
        U geološkoj osnovi možemo, dakle, razlikovati alpski, dinarski i panonski sektor. Međusobni odnosi i unutrašnje razlike pojedinih dijelova dosta su složeni. Alpski dio zauzima najmanje prostora,  a njegovi unutrašnji odnosi su najjednostavniji. Vidjeli smo da je jugozapadni, dinarski dio mnogo složeniji jer je u građi sjeveroistočnoga prijelaznog  pojasa izražen i okomiti smjer, tj. jugozapad-sjeveroistok (Žumberačko gorje, zavala Crne mlake i sastavni dijelovi Banije).
        Smjer pružanja jugozapad-sjeveroistok izražen je dalje u Medvednici i Kalniku, a u tom pravcu je izmodeliran i glavni dio doline rijeke Krapine. Taj medvednički smjer nastavlja se u Mađarskom sredogorju, a odgovara mu pružanje Blatnog jezera. Medvednički ili balatonski smjer je važan element šire panonske građe i reljefa; u tom pravcu se pruža glavna os panonske zavale.
        U mađarskom prostoru je utvrđeno da je zavala Blatnog jezera nastala tek u mlađem pleistocenu. Šljunci koji potječu s Bakony-gorja staloženi su na jugoistočnoj strani Blatnog jezera, što očito pokazuje da njegova zavala nije postojala u doba njihova transporta. Isto tako je ustanovljeno da je Dunav počeo otjecati kroz Višegradsku sutjesku tek u pleistocenu. Elementi medvedničko-balatonske građe došli su, dakle, do izražaja tek u mladome antropogenom razdoblju. S time se slaže i konstatacija D. Gorjanovića da je savska probojnica kod Susedgrada pleistocenske starosti.
        Povije Vukomeračkih gorica (248 m) i Bilo-gore (304 m) izraziti su elementi mlađe građe prostora Središnje Hrvatske. U tim povijama su izvijene najmlađe tercijarne naslage. Tako je u Vukomeričkim goricama zastupljena pravilna antiklinala mladotercijarnih naslaga i nije otkrivena starija jezgra, a u Bilo-gori se na površini nalaze paleogenske naslage, a oštra i linearna međa prema pridravskoj ravnici upućuje na radijalne dislokacije. Između povija Vukomeričkih gorica i Bilo-gore prostire se niska ravnica srednjohrvatske zavale, u kojoj su bušenjima utvrđena velika supsidencijska spuštanja. Oko donje Lonje utvrđena je  podloga tercijarnih slojeva  čak na 2500 m dubine. Kad se uzme u obzir ta bušenja utvrđena dubina i položaj tercijarnih naslaga na padinama  gora, može se zaključiti da dislokacije iznose čak do 3000 m. To pokazuje da je prostor Središnje Hrvatske nestabilan i da je mlađa geološka prošlost obilovala velikim gibanjima. Poznato je da su u tom kraju nađeni i da se iskorišćuju plin i nafta, a sigurno ima i dijapirske mikrotektonike, koja je za geografiju manje važna.
        Zavala Crne mlake u srednjem Pokuplju ima osobine analogne onima u savsko-lonjskoj uvali, ali su dimenzije manje. Položaj korita rijeke Kupe i koncentracija tekućica, zatim reljefna dinamika i seizmičnost donjeg Pokuplja upućuju na to da je u gibanjima tog područja glavno značenje imao tektonski pravac uzduž južnog ruba zavale.
        Rubni pojas Podravine na sjeveroistoku razlikuje se od cjeline, svojim pružanjem i sastavom zemljišta. Drava odvaja rubni dio ravničarskog kraja koji pripada našemu državnom teritoriju. Za taj pridravski pojas posebno je važan pokrov pleistocenskih pijesaka karakterističnih za jugozapadnu Mađarsku, a u našoj zemlji je samo manji dio.
        U građi makroregije glavno značenje imaju elementi dinarskog smjera, tj. pružanja sjeverozapad-jugoistok. Dinarskim smjerom se prostire dolina uz rijeku Savu, dominirajući reljefni element čitave makroregije. I granična Drava teče dinarskim smjerom. Dva mlađa elementa građe – Vukomeričke gorice i Bilo-gora – pokazuju da su dinarska gibanja oživljavala i u najmlađoj geološkoj prošlosti.
        Za središnju Hrvatsku posebno su važni elementi medvedničko-balatonske građe. Oni su okomiti na osnovno dinarsko pružanje, a sijeku se pod oštrim kutom i s alpskim smjerom. Sjecišta tih različitih smjerova izražena su kao nestabilni i seizmički dijelovi.
        Termalna i mineralna vrela su uz seizmičnost dokazi tektonske mladosti.  Posebno treba istaknuti termalna i mineralna vrela koja prate horst Medvednice s jugoistočne i sjeverozapadne strane. Kraj oko Planine u medvedničkom prigorju poznat je kao područje epicentra (potres 1880. godine). Drugi pojas termalnih vrela je u prigorju Ivanščice, tj. u nastavku pružanja mlade udoline rijeke Krke. Blok Medvednice ispriječio se poput ustave u toj nestabilnoj zoni. Nestabilnost doline uz Krku, odnosno sjevernog podnožja Žumberačkog gorja, odrazila se u  više potresa, među kojima je posebno poznat brežički iz 1917. godine. I uzduž istočnog ruba srednjohrvatske zavale izbijaju termalna vrela (Daruvar i Lipik). Debljina mladog pokrova ne dopušta da se te veze s dubljim dijelovima podloge odraze na površini. Bušenjima su izbila  neka vrela (Sisak).
        I izrazito linearna međa između bilogorske povije i pridravske ravnice održava tektonsku mladost. Taj pojas je zbog mladosti i nestabilnosti poznat kao jače seizmičan. Novija bušenja u potrazi za plinom i naftom  utvrdila su velike denivelacije blokova stare panonske osnove i golemi iznos supsidencijskog spuštanja u dravskoj potolini, gdje je podloga tercijarnih naslaga na 6500 m dubine. Dinamičnost reljefa i seizmičnost odražavaju mladost kraja oko donje Kupe te između Vukomeričkih gorica i Banije.
        Za geološku osnovu Središnje Hrvatske bitno je da ona čini čvorišni prostor između važnih europskih geotektonskih jedinica: Alpa i Dinarskog gorja te srednjodunavske potoline. Prevladava dinarska građa osnove, ali su za izgled i modeliranje površja u prvom redu važna gibanja blokova staroga panonskog kopna.
        Srdnjohrvatska zavala je važan element peripanonske građe i analogna je bratislavskoj potolini, odnosno Maloj mađarskoj nizini. Medvednica i Kalnička gora s povezanim prigorjima dio su pojasa koji se nastavlja u mađarskom sredogorju. Povije Vukomeričkih gorica i Bilo-gore te supcidencijska spuštanja u nizini rijeke Lonje i, posebno, u pridravskom pojasu, a i znatna seizmičnost upućuju na to da se mlada gibanja u Središnjoj Hrvatskoj još nisu smirila. Mozaična građa geološke osnove i mladost sadašnjih odnosa odražavaju se u oblicima egzogenog modeliranja.
        
Reljef
        Izgled čitave zavale i koncentričnost posavske mreže tekućica karakteristični su elementi reljefa Središnje Hrvatske. Od te opće osobine odstupa samo pridravski pojas na sjeveroistoku, koji za cjelinu ima sekundarno značenje. S tom općom značajkom slaže se i rubni, pokupski sektor.
        Prisavsko-lonjska nizina sa zaljevskim ograncima, rebrasti brežuljkasti krajevi na tercijarnim naslagama i više gore glavne su kategorije reljefnih elemenata u makroregiji. Posebno su važna prigorja, tj. brežuljkasti krajevi na prisojnim stranama gora. Svaka od tih kategorija izražena je ne samo u reljefnoj slici već i u kompleksnome geografskom značenju kraja.
        U sastavu Središnje Hrvatske prevladavaju nepropusne stijene i njihovo spiranje se obavlja uglavnom prema Savi, ključnoj arteriji u modeliranju reljefa; analognu ulogu ima Drava u manjemu, sjeveroistočnom pojasu. U izgledu svakog sektora prevladavaju oblici suvremenog modeliranja, ali su očuvani i tragovi starije i drukčije reljefne evolucije. Sava u Središnjoj Hrvatskoj izlazi iz planinskog područja u nizinski kraj; specifični oblici i procesi, vezani za taj prijelomni pojas, imaju posebno značenje.
        Sava iz svoga višeg i bržeg toka, osobito za visokih vodostaja, donosi mnogo materijala u kome šljunak prevladava. U gornjem dijelu doline nataložene su goleme količine šljunka, koje i sada obnavljaju brzi alpski pritoci. Dio tih nanosa Sava prenosi nizvodno, pa se taloženjem obilnih naplavina izdiže njezino korito i nastaje lako pomicanje udesno ili nalijevo. Vijuganje ili meandriranje produžuje korito i smanjuje nagib. To, uz viši položaj savskog korita, uzrokuje prelijevanje voda i plavljenje znatnog dijela nizine Središnje Hrvatske.
        Velik udio šljunka u sastavu tla prisavskog pojasa uzrok je njegovoj ocjeditosti i prozračivanju, bitnim preduvjetima plodnosti. Zbog tih osobina uži prisavski pojas je obrađen i naseljen, osobito na potezu Rugvica – Sisak, ali visoke vode ugrožavaju naselja i štete poljima. Položaj korita u relativno propustljivim nanosima omogućuje podzemno procjeđivanje prema okolnim nižim krajevima.
        Oko savskih pritoka su znatno drukčije prilike. Sutla, Krapina, Rakovica i Lonja sa svojim pritjecajnim sustavom, a također i porječje Odre, pripadaju niskim predjelima i donose uglavnom samo mulj. Zbog toga su njihova korita niža od savskoga, pa neki pritoci dugo teku usporedo sa Savom. Taloženjem sitnog mulja na naplavnim ravnicama  uz savske pritoke stvara se površinski nepropusni sloj, na kome se zadržavaju padaline i lako nastaje zabarivanje – poloji.
        Šljunkovitim lećama i pjeskovitim slojevima bogate savske naplavine zatvaraju doline rijeka Sutle i Krapine te rubnu udolinu Rakovice. Za vrijeme visokoga savskog vodostaja prelijeva se i zaustavlja voda tih tekućica, što uzrokuje preplavljivanje njihovih ravnica.
        Nizvodno od podsusedske uzine šire se savske naplavine u obliku lepeze. Ta naplavna «delta na suhome» oko Zagreba ima mnogostruko značenje. Udio šljunkovitih sastojaka osigurava ocjeditost i plodnost pa je u doba gospodarske izoliranosti bilo životno važno to «zagrebačko polje». Znatno drukčijih osobina su močvarne naplavine koje su taložili potoci s okolnih bregova.


Glavni elementi reljefa u Središnjoj Hrvatskoj
Vodne zalihe u šljunkovitim lećama omogućuju opskrbu grada Zagreba vodom. Također se otkopava šljunak iz savskih naplavina kao vrijedan građevni materijal. Pri tome ostaju rane, koje mogu postati žarišta zagađivanja. Ta specifična naplavna osnova pogodna je i za urbano širenje, s čime računa velegrad Zagreb. Dakle, za nekad mali grad «zagrebačko polje» je imalo prehrambeno značenje, a danas za veliki centar pruža izuzetne perspektive mogućnosti, samo su potrebni oprez i dalekovidnost da se taj prostor najpovoljnije valorizira.
        Iz retenzija u šljunkovitim naplavinama zagrebačkog polja procjeđuju se vode prema nižem zemljištu i napajaju Odru. Zbog toga je turopoljski kraj uzduž Odre ugrožen zadržavanjem voda na polojnom pokrovu, koje nastaju i procjeđivanjem iz savskih šljunkovitih slojeva i pritjecanjem potoka s Vukomeričkih gorica. Šumovito Turopolje je specifična pojava na nizini Središnje Hrvatske, ali nije najveći plavljeni prostor.
        Na lijevoj strani rijeke Save širi se veća i dugim poplavama izložena nizina – tzv. Lonjsko polje. Atribut, dan prema rijeci, upućuje na prirodu kraja, odnosno njegovu malu gospodarsku vrijednost. Lonja, s pritocima Česmom i Ilovom, odvodnjava  velik prostor od 5 944 km2 ili 30% Središnje Hrvatske. Nagib tekućica lonjskog porječja je malen i uz to poplavama staložene gline zadržavaju padaline  na površini. Tome treba dodati preljevne vode iz savskog korita i one koje se podzemno procjeđuju. Prilonjska nizina je izložena dugim poplavama. Matica Lonja i njezino produženje Strug dugo teku usporedo sa Savom, u koju se ulijevaju tek uzvodno od Stare Gradiške.
        Po opsegu velike i duge poplave uz donju Lonju su značajnija negativna pojava u prostoru makroregije. Okupljanje tekućica prema niskome Lonjskom polju je izrazito i vjerojatno s posljedicama dugog naplavljivanja.
        Traganja za naftom su pokazala da se tercijarne naslage spuštaju do 2500 m dubine, a u okolnim gorjima njihova geološka podloga izbija u znatne visine. Poplavni prostor nizine uz Lonju odgovara zoni spuštanja ili supsidencije, što se redovito susreće u zavalama perialpskog pojasa.
        Pojave slične onima u prisavskome nalazimo i u pridravskom području. I Drava je alpska rijeka; iz viših dijelova pritječe brzo i donosi mnogo naplavina, osobito šljunka. Zbog višega pridravskog naplavnog pojasa pritoci teku usporedo, kao Plitvica kod Varaždina, ili je ušće nizvodno potisnuto, kao u Bednje, Glibokog potoka i dr. To je još bolje izraženo u međimurske Trnave, koja, kao Odra prema Savi, teče usporedo s Dravom i ulijeva se u Muru.
        Slično kao u slučaju zagrebačkog polja šire se dravske naplavine u varaždinsko polje nakon izlaska iz dubravske sutjeske. Analogna pojava je i u Ptujskom polju nakon istjecanja Drave iz pridravskog pobrđa.
        Pridravska ravnica je dio otvorenoga panonskog prostora, pa u njoj susrećemo neke osobine značajne za širi kraj. Rijeke su s okolnih planina nanijele u panonsku zavalu velike količine trošnog materijala. To u prvom redu vrijedi za dunavski riječni sustav, koji hrane brojni alpski pritoci. Mlađe modeliranje naplavnog pokrova ogleda se u gibanju stare podloge i specifičnim egzogenim procesima. Novija mađarska istraživanja su pokazala da se u mlađoj geološkoj prošlosti mijenjao položaj glavnih tekućica, u prvom redu Dunava. Južno od jugozapadnog dijela Blatnog jezera širi se valovita nizina, kojoj se elementi mikroreljefa pružaju u smjeru sjever – jug; to su dine i međudinske udoline. Elementi tog reljefa prelaze i preko Drave u naš pridravski pojas (Đurđevački peski). Đurđevački pijesci su nastavak vrlo širokog područja Somogy u susjednoj Mađarskoj i treba ih povezano promatrati.
        Ocjeditiji i šljunkovitiji pridravski pojas nizvodno brzo ponire, pa Dravu od ušća Mure prati barovit i često plavljen kraj. Starija bušenja  na mađarskoj strani i novija na našoj pokazala su da mlada supsidencijska spuštanja tu dosežu dosad najveći poznati iznos u panonskoj zavali. U dravskoj potolini tercijarne naslage dopiru čak do 6500 m ispod naplavne ravnice.
        Dakle, Sava i manjim dijelom Drava oblikuju površje Središnje Hrvatske. Izlazeći iz Alpa obje rijeke se bitno razlikuju od svojih pritoka; one nanose velike količine šljunka, a pritoci sitni mulj. Taj odnos je očito mlad i sigurno je da se savski i dravski nanosi talože u udubinama koje su već prije nastale djelovanjem tekućica, pa se tako zatvaraju niži rubni dijelovi. Ta pojava je nastala u mladome geološkom razdoblju i posljedica je oledbe Alpa, o čemu ćemo dalje govoriti. 
        Kupa je treća rijeka kojoj porječje obuhvaća velik dio Središnje Hrvatske. I u tom kraju izražene su opće osobine perialpskog pojasa, ali i posebnosti užeg kraja. Osim spomenutog spuštanja blizu ušća  rijeke Kupe (Lonjsko polje) imamo sličnu pojavu u Crnoj mlaki. Okupljanje tekućica i barovitost Crne mlake potvrđuju taj proces.
        Pritječući iz Gorskog kotara, s više nadmorske visine, i Kupa se razlikuje od svojih nižih pritoka. U prošlosti je donosila više materijala, relativno grubljega, pa je pojas uz njezino korito nešto viši i ocjeditiji. Naprotiv, pritoci iz brežuljkastog prigorja Plješivice donose sitni mulj, koji se za vrijeme poplava taloži kao površinski polojni sloj. Međutim, razlike između rijeke Kupe i njezinih pritoka su manje nego kod Save i Drave jer Kupa pritječe iz nižih gorja, koja nisu bila zahvaćena oledbom. U suvremenim uvjetima razlike u nanosima Kupe i pritoka su  neznatne jer ona pritječe iz pošumljena kraja pa je oticanje uravnoteženo i u koritu su razvijene i sedrene barijere, što je osobina i njezinih glavnih desnih pritoka.
        Osobito je zanimljiv odnos matične rijeke upravo prema tim svojim pritocima – Dobri, Mrežnici i Korani. Oni ne utječu na položaj korita, dakle ne potiskuju glavnu rijeku, što znači  da ne donose mnogo naplavina. To su pritoci iz kršnog kraja, u kome je spiranje neznatno. Uz to se njihove vode filtriraju kroz jezera iza sedrenih barijera, pa ne nose materijal prema ušću.
        Pokupski sektor Središnje Hrvatske prelazi, dakle, i u krške predjele, gdje se reljef oblikuje na poseban način. Krša ima u malim površinama i u drugim dijelovima, ali on za reljefne osobine Središnje Hrvatske nije bitan, pa ćemo to spomenuti nešto dalje u tekstu.
        Sava ima u Hrvatskoj središnji položaj i njezino porječje zauzima glavninu republičkog teritorija. Sava i posavski dio su najvažniji, ne samo u sadašnjim već i u starijim procesima modeliranja, koji su bili drukčiji. Tragovi prethodnih procesa očuvali su se u prostoru Središnje Hrvatske, pa zbog toga Savi i Prisavlju treba posvetiti odgovarajuću pažnju.
        U višim dijelovima ravnice uz savski tok ističe se rubni pod ili terasa. To je najizrazitije kod Rakitja u susedgradskoj uzini i ima relativnu visinu od 15 m. Izrazita stepenica te terase proteže se kroz zagrebačko polje. Za taj povoljni i ocjediti topografski element vezano je više naselja (Kerestinec, Stupnik, Brezovica, Goli Breg, Zadvorsko i Obrež). Pregib stepenice u nizvodnom smjeru postaje sve niži i od Obreža se gubi u Turopolju. Uzvodno od crte Rakitje-Nedjelja ne nastavlja se terasa, ali u brežičkom suženju ponovno nalazimo vrlo izrazit pod. Značajno je da na lijevoj strani nema tragova poda koji bi odgovarali tzv. Rakitskoj terasi. Slabi tragovi su očuvani u pregibu koji prate naselja Borongaj, Vukomerci i Resnik.
        Rakitska terasa ima dvije važne osobine koje karakteriziraju i nižu naplavnu ravnicu. Ona je prema rubovima, tj. na kontaktu s višim zemljištem, niža i močvarna. To znači da trošni materijal, koji je oblikovao ravan terase, nisu nanosili pritoci s okolnih visočja. Nataložila ga je Sava, potisnuvši nanosima i Lomnicu prema rubu. U doba taloženja spomenute terase, odnosno naplavne ravnice koje je ona ostatak, bili su isti odnosi kakvi su i danas između Save i njezinih pritoka.
        Rakitska terasa, kao i niža prisavska naplavna ravnica, postupno se spušta i gubi u močvarnom Turopolju. To znači da je supsidencijsko spuštanje u Lonjskom polju bilo i u doba njezina nastanka. Oba spomenuta oblika pokazuju da su za mlađu prošlost u razvoju reljefa Središnje Hrvatske značajni obilje i posebna vrsta savskih nanosa, a također i poniranje u prostoru Lonjskog polja i Turopolja.
        Obilje šljunka u nanosima rijeka Save i Drave upućuje na specifične procese oblikovanja reljefa u njihovim gornjim porječjima. Šljunkoviti materijal prevladava u gornjim dolinama i ispunjava proširenja ljubljanske i celovečke zavale. U nedavnoj prošlosti bila je klima mnogo hladnija pa je led prekrivao visoke dijelove Alpa. Ledeni pokrovi i tokovi su se pomicali prema nižim krajevima i razarali stjenovitu podlogu, ostavljajući goleme količine nanosa na granici otapanja. Vode koje su nastale otapanjem ispirale su trošan materijal i nosile prema nižim dijelovima goleme količine šljunka, pijeska i mulja. Za vrijeme tih razdoblja hladnih i specifičnih morfogenetskih procesa nanijele su Sava i Drava mnogostruko važne šljunkovite naslage, koje prate njihova korita.
        Za Savu se mogu utvrditi dvije faze takva naplavljivanja, a u sjevernoalpskih rijeka četiri etape. Zasad nemamo podataka na osnovi kojih bismo objasnili tu razliku. Vidimo, dalje, da rakitska terasa oštro prestaje uzvodno od pregiba Nedelja-Rakitje. Taj pregib je povezan s izrazitim strmcem koji prati sjevernu padinu Kozjaka (302 m), Sjevernjaka (279 m) i kamenih Svatova (489 m). Budući da taj strmac prekida pleistocensku savsku terasu, moramo zaključiti da je gibanje uzduž njega mlađe. I uzina mladoga savskog usijecanja između Rakitja i Susedgrada upućuje na mladost poremećaja koji su tu djelovali. Odnosi u susedgradskoj uzini i poniranje šljunkovitih naslaga prema Turopolju upućuju da je prostor makroregije izložen mlađim gibanjima zemljišta, a to pokazuje i seizmičnost (zagrebački potres 1880, brežički 1917. godine i dr.).
        Mlađim gibanjima možemo objasniti i visok položaj riječnih šljunkovitih naslaga, npr. u Lisičinama (prigorje Medvednice) oko 40 m iznad sadašnje aluvijalne ravni, iznad Rakova Potoka na 80 m relativne visine i grubi šljunak kod Vratnika, sjeverozapadno od Samobora, na 300 m nadmorske ili 160 m relativne visine. I ti visoki riječni nanosi šljunka upućuju na mlađa gibanja, osobito u čvorišnom prostoru između Žumberačkog gorja i Medvednice. Na mladu tektoniku upozorava i oštra međa između pridravske ravnice i bilogorsko-topličkog pobrđa.  Mnogi elementi reljefa Središnje Hrvatske upućuju da je taj kraj u najmlađoj geološkoj prošlosti bio tektonski aktivan.
        Osobine i razvoj dolinskih ravnica ovise o gibanjima širih razmjera, ali su važne i lokalne razlike koje je nemoguće ovdje obrađivati. U dolinskim ravnicama održavaju se klimamorfogenetski procesi kojima je žarište bilo u Alpama. Njihova evolucija povezana je s oblikovanjem višega brežuljkastog zemljišta sastavljenoga od tercijarnih jezerskih naslaga. Te naslage su povezane sa starijim gorskim jezgrama. Razvoj triju spomenutih reljefnih elemenata makroregije međusobno je povezan.
        Brežuljkasti krajevi, nastali od tercijarnih jezerskih sedimenata, posebno su važni, i po veličini i s obzirom na društveno značenje. U njima razlikujemo prigorske pojase na prisojnim stranama i podgorja pod osojima gora. Uz to treba napomenuti da ima pobrđa koja se ne vežu za gorske jezgre. Pretežno laporovite jezerske naslage redovito padaju u prigorskim i podgorskim pojasima od gorskih jezgri prema rubovima. Očito je da je poremećaj jezerskih naslaga bio povezan s gibanjima, posebno s izdizanjem gorskih masiva. U izoliranim pobrđima tercijarne naslage su raznoliko poremećene. U objašnjavanju evolucije reljefa treba, dakle, voditi računa o poremećajima koji su nastali poslije taloženja jezerskih naslaga. To je važna faza tektonskih pokreta krajem tercijara i početkom kvartara, a nazivaju je vlaškom jer je najprije utvrđena i dobro izražena u prigorju Karpata.
        Za Središnju Hrvatsku posebno je bitan brežuljkasti pojas koji se pruža smjerom jugozapada – sjeveroistok, od Plješivice do Kalničkog gorja. Sekundarno značenje i drugi smjer pružanja, usporednički, ima prigorje Desinićke gore i Ivanščice; manja su izolirana prigorja Moslavačke gore i Ravne gore. Prigorja zaslužuju posebnu pažnju jer su to najpitomiji i najprije naseljeni dijelovi čitave makroregije.
        Osojni podgorski krajevi su slabije zastupljeni i manjega su društvenog značenja. Najvažnije je podgorje na Sjeverozapadnoj strani Medvednice. Manja su i bez veće vrijednosti podgorja na sjevernoj strani Ivanščice, na sjeverozapadnoj strani Kalnika i na sjeveru  Moslavačke gore. Povoljna je, ali nedovoljno objašnjena okolnost da su pitoma prigorska područja više zastupljena od podgorskih zona; vjerojatno je to posljedica činjenice da su glavne dislokacijske linije na osojnim gorskim stranama.
        U reljefu brežuljkastih krajeva, osobito prigorskih pojasa, prevladava blago nagnuta i otvorena padina. Taj osnovni reljef je disiciran dolinama brojnih tekućica i tako su izdvojene rebraste povije koje se pružaju od gora prema dolinama. Prigorske zaravni, odnosno njihova rebra, imaju oštar pregib prema dolinskim ravnicama. S naplavnim ravnicama glavnih tekućica povezuju se slabo ocjedite doline prigorskih potoka. Središnji dio Medvednice ima najizrazitije prigorje i podgorje, koja zaslužuju posebnu pažnju.
        Prijelaz između prigorja Medvednice i prisavske ravnice izrazit je strmac, koji se pruža od Susedgrada prema istoku; u istom smjeru se dalje postupno snižava pa ga u Maksimiru nestaje. S obzirom na svježinu i izrazitost u području Susedgrada najprihvatljivije je tumačenje da je i taj strmac u osnovi tektonske prirode, ali je sigurno na više mjesta izmijenjen rubnim zasijecanjem rijeke Save. Strmcem se nenormalno završava prigorska zaravan koja se spušta od Medvednice. Na rubu zaravni i iznad naplavne ravnice uz Savu povoljno su smještene urbane jezgre grada Zagreba. Taj jedinstveni prirodni balkon uspješno se valorizirao u suvremenome velegradskom organizmu.
        Intenzivna mlada disekcija bitna je osobina medvedničkog prigorja. Mlađim erozijskim procesima došla je do izražaja i razlika u sastavu između stare, otporne gorske jezgre i mladih naslaga u prigorskom pojasu. Uzduž međe koja odvaja te različite stijene bilo je vjerojatno i dislociranja, ali su sadašnju podgorsku udolinu izmodelirale tekućice. Podgorska udolina je oblikovana osobito u manje otpornim naslagama  prigorja, o čemu svjedoče ostaci tih slojeva koji su zaostali na padinama Medvednice. Ti ostaci i položaj slojeva pokazuju da je tercijarni pokrov bio prije mnogo rašireniji.
        Podgorska udolina Šestine – Gornja Dubrava (7 km) značajan je reljefni element uže zagrebačke okolice. Bila je pogodna za smještaj naselja i može se vrlo uspješno valorizirati u proširenome urbanom organizmu. Zanimljivo je da takvu udolinu ne nalazimo u drugim prigorjima, što je posljedica razlika u sastavu i građi između gore i prigorja, u intenzitetu gibanja zemljišta i obilju pritoka s Medvednice.
        U sastavu srednjeg dijela Medvednice prevladavaju nepropusne stijene i s tim u vezi je mnoštvo izvora i malih tekućica. Podgorska udolina okuplja više njih i tako nastaju Medveščak, Bliznec, Markuševac i Miroševac, koji su kroz prigorski pojas usjekli doline prema Savi. Dolinama tih tekućica izdijeljen je prigorski pojas u manje sektore i rebra. Starija naselja su bila vezana za više ocjedite dijelove. Novije  arterije povezivanja prisavske ravnice i podgorske udoline vode dolinama i ta izmjena je u vezi s rješavanjem reljefnih problema, u prvom redu kliženja na padinama.
        I sjeverozapadno podgorje Medvednice ima reljefne posebnosti. U jugozapadnom dijelu, uzduž mlade tektonske linije, nema podgorskoga brežuljkastog pojasa. Gorske padine (Kameni svatovi) strmo se spuštaju do naplavne ravnice oko Krapine. Dalje prema sjeveroistoku, oko Bistre i u dolini Toplice, razvijena je složena uzdužna podgorska udolina.
        Medvednica je, s podgorskim i prigorskim pojasom geografski vrlo značajni element u reljefu makroregije. Svi ti dijelovi pružaju se pravcem jugozapad – sjeveroistok, tj. okomito na smjer svake udoline. Svježina  oblika i procesa oblikovanja posebno je izražena oko susedgradskog prolaza, a također i u strmim padinama Kozjaka i Sjevernjaka te u prekidu rakitske terase. I odnos Save prema padini Sjevernjaka upućuje na mlađe podrijetlo; rijeka oštro udara i potkopava padine na mjestu gdje treba osigurati prolaz arterija širokoga geografskog značenja. Svježina procesa i neusklađenost oblika osobine su susedgradskog prolaza.
        Pored susedgradskog prolaza i u podnožju Medvednice ima više termalnih vrela koja svjedoče o tektonskoj mladosti. S tim u vezi su i potresna žarišta oko medvedničkog masiva. Budući da je mlađim gibanjima zahvaćena i pleistocenska savska terasa, možemo zaključiti da je tih procesa bilo u većem opsegu i u mlađem pleistocenu.
        Osim Kozjaka na jugozapadu i Kalnika na sjeveroistoku medvednički smjer ima i šire značenje; nastavlja se u Mađarskom sredogorju i jezeru Balaton. Utvrđeno je da je balatonska uvala mlada, jednako kao što su i gibanja u susedgradskom prolazu. Tokom pleistocena dobilo je Mađarsko sredogorje svoju sadašnju reljefnu izraženost, a gibanja se nastavljaju i u najmlađe doba, što se vidi po izvijenosti pleistocenskih terasa. Dakle, Medvednica  i s njom povezani elementi reljefa Središnje Hrvatske mlađeg su postanka a to se ogleda u intenzitetu egzogenog oblikovanja.
        Zasebni brežuljkasti krajevi su Marijagoričko pobrđe (310 m), Toplička gora (355 m), Vukomeričke gorice  (428 m) i Bilo-gora (288 m). Ostala brežuljkasta područja su dijelovi prigorskih i podgorskih zona; ona su se modelirala s evolucijom gora za koje se vežu.
        Za Marijagoričko pobrđe je značajno da su mu najviši dijelovi na istaknutom zapadnom dijelu (Sveti Križ, 310 m na navedena na topografskoj karti za marijagoričko područje netočna je jer taj dio ne prelazi 300 m). Padine istaknutog i najvišeg dijela, između ravnice uz rijeku Savu i doline Sutle, vrlo su strme i nestabilne, što upućuje na mlađa, vjerojatno radijalna gibanja. Osvježavanje padina dijelom je uvjetovano rubnim potkopavanjem Sutle, ali i u drugim dijelovima spiranje strmina i taloženje u podnožju nisu ublažili padine. Strmina, vododerinski karakter otjecanja i mikroreljef klizišta dokazuju da je to pomlađeni reljef. Sva ta dinamičnost u skladu je s onim što je utvrđeno za prolaz kod Susedgrada, a slični su odnosi u seizmički  aktivnom kraju kod Brežica na drugoj strani prisavske ravnice.
        Oživljeno usijecanje ogleda se u vododerinskom karakteru porječja potoka Pušća, koji drenira glavninu Marijagoričkog pobrđa. I asimetričnost tih uzvisina upućuje na mlađa izvijanja. Suprotno strmim stranama prema dolini rijeke Sutle, južne padine prema donjoj Krapini su postupne i oko Zaprešića prelaze u ravnjak prekriven rastrošnom ilovinom. Slična obilježja južnih padina su i u susjednome bizeljskom prigorju. Opća je osobitost reljefa Središnje Hrvatske da su blage padine jače izražen u smjeru juga, na što se nešto dalje osvrnuti.
        Toplička gora, između doline Bednje i pridravske ravnice, ima reljefne osobine koje prevladavaju u sjevernom dijelu Središnje Hrvatske, tj. pruža se usporedo s alpskim smjerom. Taj pravac je najbolje izražen u Ivanščici, a u Topličkoj gori, u koje nema asimetrije kao u Marijagoričkom pobrđu, dopire najdalje prema istoku. Kao što je i normalno, više voda otječe prema pridravskoj nizini. Toplička gora ima zrelije elemente starijih (paleogenskih) naslaga u zapadnom produžetku povije. Izdvojenost Topličke gore uvjetovana je jedinstvenom pojavom u reljefu Središnje Hrvatske, tj. nenormalnim smjerom i osobinama doline rijeke Bednje. Između proširenja oko Ivanca i pridravske ravnice, odnosno rubne doline Plitvice, smješten je niski (relativna visina 15 m) prijevoj Cerja. I umjesto da Bednja nastavi otjecanje preko niskog prijevoja ravno prema Dravi, ili Plitvici, skrenula je i usjekla se u višem reljefu na jugoistoku, i to u oko 100 m višem Kamecu (419 m), sastavljenome od otpornijih vulkanskih stijena. Taj neobični položaj vrijedi za cijelu nizvodnu dolinu Bednje, između Topličke gore, na jednoj, i Ivanščice i Kalnika, na drugoj strani.
        Osim meandarskog zavoja oko Ključa Bednja glavnim dijelom teče usporednički i tek pred Kalnikom skreće prema Dravi. Očito je da taj epigenetski položaj doline rijeke Bednje, tj. neslaganje doline s reljefom okolice, potječe iz doba kada je površje  pogodovalo tom usmjeravanju. Reljefni odnosi su bili bitno drukčiji od sadašnjih. Iznos mlađeg usijecanja i širenja doline  pokazuje da je taj položaj Bednje davno nastao i da su nakon poremećaja tercijarnih naslaga izvršeni složeni procesi egzogenog modeliranja. Značajno je da ta rijeka skreće pred Kalnikom kao i Krapina pred Medvednicom, tj. njezin donji tok ima medvednički smjer. Iz toga bi se moglo zaključiti da su obje tekućice starije od reljefnih pomlađivanja u nizu Medvednica-Kalnik.
        Bilo-gora se pruža u pravcu sjeverozapad-jugoistok i asimetričnog je izgleda: prema pridravskoj ravnici pada strmije i podnožje joj je  izraženo, a južna prigorska strana, prema porječju Česme i Ilove, blaža je i dolinama rebrasto raščlanjena. Sastav iz tercijarnih naslaga i izrazita međa prema pridravskoj nizini pokazuju da je to mlado gorje. Jača usmjerenost otjecanja prema jugu, u porječje Save, a zatim i  usječenost tih dolina i preko gorskog bila također dokazuju da je pridravska strana mlađa.
        Vukomeričke gorice imaju smjer sličan Bilo-gori i sastavljene su od blago zasvođenih mladotercijarnih naslaga (pijesci i gline). I u tome brežuljkastom kraju jače je zastupljeno otjecanje prema jugu, u pravcu Kupe. Za tekućice Vukomeičkih gorica uočava se da su im gornji dijelovi uzdužni, a tek u donjem toku skreću prema jugu. Ta neusklađenost sa sadašnjim reljefom upućuje da je tek mlađim izvijanjem zemljišta otjecanje izmijenilo smjer. Brežuljkasti banijski kraj ima mnogo zrelije reljefne oblike, sa širim i složenijim dolinama, te povijama i rebrima između njih. Tome pridonose i veće razlike u sastavu zemljišta. Osobine i sastav površja otkrivaju da su Vukomeričke gorice mladi elementi u reljefu Središnje Hrvatske. To je u skladu s onim što smo konstatirali u vezi sa spuštanjem prostora Lonjskog polja i Crne mlake. Tako je velik dio supsidencijski tonuo, a rubni dijelovi su istiskivani. Smjerovi tih rubnih izvijanja, u Bilo-gori i Vukomeričkim goricama, odgovaraju dinarskoj tektonici.
        Brežuljkasti krajevi, tj. prigorja, podgorja i zasebna pobrđa, najdetaljnije su izmodelirani. U općem izgledu ističu se uravnjeni dijelovi i povije; taj osnovni reljef je brojnim dolinama rebrasto raščlanjen. U dolinama se redovito izdvaja viši i otvoreniji profil, a u njemu je usječena mlađa i uža dolina. Te osobine omogućuju da se u diseciranju izdvoje dvije razvojne faze; pomlađivanje, odnosno usijecanje dolina, uzrokovano je radijalnim gibanjima, a dna prigorskih dolina često barovita, što je povezano s mladim procesom naplavljivanja i izdizanja ravnice oko glavnih rijeka.
        Veliki nagibi dolinskih strana, razlike u sastavu (osobito ulošci glina) i neoprezni ljudski zahvati uzrokuju jaka spiranja. Posebno su opasna kliženja jer su u pitanju već naseljeni prostori i posebno atraktivni za rezidencijalnu valorizaciju. Trasiranje prometnica i građevinski radovi moraju se u brežuljkastom kraju obavljati vrlo oprezno. Labilna ravnoteža lako se poremeti, a posebno je opasno uništenje biljnog pokrova.
        Analiza reljefa brežuljkastih područja pokazuje da je u procesu oblikovanja bilo nekoliko različitih faza. Nakon taloženja i poremećaja  tercijarnih jezerskih naslaga bila je dulja faza egzogenog modeliranja, koja se završila stvaranjem otvorenih pejzaža i blagih uzvisina. Padine su se blago spuštale od gorskih jezgri preko prigorskih i podgorskih zona prema otvorenim dolinama. Dalja gibanja su usjekla doline i počela modeliranje podgorske udoline u podnožju Medvednice. Novim pokretima doline su pomlađene i dalje usječene. Zamrzavanjem i odmrzavanjem tla, tokom hladnog pleistocena, nastale su na zaravnjenim dijelovima debeli pokrovi ilovina.
        U površju Središnje Hrvatske posebno su važne gore, ne samo zbog visine već i različitog izgleda i sastava. Redovito su dobro pokrivene  šumom. Sastavljene su od starijih i otpornijih stijena, i to je jedan od razloga da strše iznad rubnih pokrova tercijarnih naslaga koje se lakše spiraju. Žumberačko gorje (1181 m) sastavljeno je većinom od vapnenaca i dolomita. Medvednica (1035 m) ima složen sastav od prastarih škriljevaca do mezozojskih vapnenaca. Okosnicu Kalnika (643 m) sastavljaju mezozojski vapnenci i dolomiti. I u gorskom nizu Ivanščice (1061 m) prevladavaju vapnenci i dolomiti. Sličan sastav imaju izdvojena Ravna gora (680 m) i na južnom rubu položena Zrinska gora (615 m). Najniža je Moslavačka gora (489 m), sastavljena uglavnom od starih škriljevaca, a analognih je osobina i granična Petrova gora (507 m). Te dvije gore starog sastava bitno se razlikuju od ostalih. Imaju izgled poluotočnih ili otočnih uzvišenja. Prve od spomenutih se nastavljaju iz gorskog kraja na zapadu (Žumberačko gorje i Ivanščica) što se odražava i u sličnom sastavu. U otočnom izdvojenim gorama velik udio imaju stare komponente panonskog kopna.
        Najraznolikije su oblikovana površja Medvednice i istočnog dijela Žumberačkog gorja, tj. Samoborske gore. U tim dijelovima prevladavaju nepropusne stijene a znatan utjecaj imaju i mlada gibanja. Okosnica Medvednice svedena je na usko Sljeme, od kojega se granaju brojni grebeni i doline među njima – školski primjer modeliranja tekućicama. Od toga odstupa jugozapadni dio gore (Ponikve), sastavljen od vapnenaca u kojima je razvijen krš. Prevaga vapnenačkog sastava i krški reljef očituju se npr. u trupastom izgledu i otvorenim pejzažima visokih dijelova Žumberačkog gorja.
        Jugozapadni rubni dio Središnje Hrvatske prelazi u vapnenački krški kraj. Prevladava otvoren pejzaž gdje se teško primjećuju kanjoni tekućica Korane, Mrežnice i Dobre. To je dio široke i prohodne stepenice  kojom se prilazi gorskome hrvatskom pragu. Upravo prohodnost i suhoća ravnjačke stepenice bitno su pridonijele ranom valoriziranju gorskog praga i uspostavljanju trajnih veza između Središnje Hrvatske i primorskog područja. 
        Konstatirali smo da u otjecanju voda u Središnjoj Hrvatskoj prevladava južni smjer, a skretanja su uvjetovana izoliranim gorjima, naime njihovim izdizanjem. Izvorišni dijelovi i pritoci rijeke Krapine teku od sjevera prema jugu, ali pred Medvednicom skreću prema jugozapadu. Česma polukružno teče oko Moslavačke gore. Male tekućice počinju teći usporedničkim smjerom (Sutla, Kosteljina, Krapnica i dr.), a zatim naglo skreću prema jugu i u mezozojskim karbonatnim stijenama usijecaju slikovite sutjeske za koje su vezana povijesna mjesta: Krapina, Pregrada, Početrtek itd. 
        Elementi riječne mreže upućuju na to da su u najstarijoj fazi, koju možemo uočiti, razvodnice bile usporedničkog smjera, tj. odgovarale su alpskom reljefu. Spuštanje u posavskom prostoru privuklo je tekućice i uvjetovalo njihovo usijecanje čak i transverzalno na inicijalni reljef. Središnje posavsko područje je ne samo najvažniji oblik već je njegovo nastajanje utjecalo i na oblikovanje cijelog površja Središnje Hrvatske. Po svemu izgleda da taj proces još nije završen.
        Na mozaiku geološke osnove izmodeliran je složeni reljef Središnje Hrvatske. Procesi egzogenog oblikovanja bili su modificirani gibanjima zemljišta i klimatskim izmjenama. Od kretanja tla najvažnije je spuštanje savsko-lonjske zavale i izdizanje gorskih blokova, što je zapravo međusobno povezano. Labilan položaj na dodiru različitih tektonskih jedinica kombinirao se s mladim gibanjima koja karakteriziraju perialpski prostor. Perialpski položaj je izražen i u pleistocenskim klimamorfogenetskim procesima oblikovanja.


Biljni pokrov
        Klimatskim osobinama Središnje Hrvatske, posebno u predjelima obilnijim ljetnim padalinama, odgovaraju šume hrasta kitnjaka i običnog graba (Querceto-Caprinetum croaticum). Ta jednolična slika mijenja se pod utjecajem visine, edafske podloge i, posebno, društvenim zahvatima.
        Gorski, a također i viši prigorski i podgorski krajevi bili su pokriveni šumama bukve (Fagetum silvaticae croaticum). U tim višim dijelovima one i danas prevladavaju. Na osojnim stranama bukove šume dopiru do manjih visina (i do 250 m), a na prisojnim padinama hrast kitnjak i obični grab potiskuju ih u veće visine.
        Velike nizinske površine u Središnjoj Hrvatskoj izložene su periodičnim poplavama i obrasle su šumama hrasta lužnjaka (Querceto-Genistetum elatae); poznate  su pod nazivom «slavonske šume». Bile su osobito važne u prošlosti, ali i za noviji gospodarski razvoj.
        Razlike u sastavu podloge,  posebno prisutnost vode i ekspozicija, unose raznolikosti u vegetacijski pokrov. Ipak, najveće promjene u biljnom pokrovu Središnje Hrvatske posljedica su ljudskih zahvata. Društveni utjecaji su počeli u davnoj prošlosti, a osobito su bili intenzivniji u toku dva stoljeća. 
        Središnje Hrvatska je dosta šumovit kraj jer su šume dugo pripadale veleposjedu, koji je bio zainteresiran da ih zbog udjela hrasta (žir) očuva kao bogata lovišta. Krčenjima nisu dobivana dobra tla, zbog plavljenja ili kamene osnove. Razvoj tržišta u novije doba povećao je vrijednost drva, pa su šume postale opet posebno zanimljivo proizvodno područje.
        Šume hrasta kitnjaka i običnog graba najbolje uspijevaju na blagim i ocjeditim padinama. Tu je nastao obilan sloj tla, bogat organskim sastojcima zbog truljenja biljnih dijelova. Dobro drvo i obradivo tlo bili su preduvjeti za ranu kolonizaciju i krčenje, a žir je osiguravao hranu divljači. Glavni obrađeni prostori i naselja Središnje Hrvatske nalaze se upravo na mjestu gdje su te šume bile obilno zastupljene.
        Krčenje se najviše provodilo na ocjeditim i pitomijim prigorjima, jer su to i najviše naseljeni dijelovi Središnje Hrvatske. Tako je sadašnji biljni pokrov zapravo rezultat dugih društvenih utjecaja. Za obradu su bile najpogodnije blage padine, a prisojnost je povećavala vrijednost strmijih dijelova, osobito uvođenje kultura za koje je potrebna veća insolacija (vinova loza i dr.).
        Slični su odnosi i u drugim brežuljkastim predjelima; utjecaj društvene izmjene ovisi o pitomosti i njegovoj agrarnoj naseljenosti. Mali ostaci nekadašnjih šuma, npr. Maksimir, regenerirani lugovi i pojedina stabla svjedoče o nekad velikoj zastupljenosti hrasta kitnjaka i običnog graba. Drvna konjunktura u poslijeratnim godinama progutala je velik dio i tih ostataka.
        Pitoma prigorja Medvednice i Plješivice, u blizini Zagreba, najjače su iskrčena i izmijenjena. U Zagorju je izrazita razlika između naseljenijeg i jače iskrčenog prigorja Ivanščice i osojnijeg podgorja Medvednice. Izgled iskrčenih prigorja ovisi o vrstama kultura, koje ih s obzirom na vegetacijsko razdoblje više ili manje odvajaju od okolice.
        Na kiselim tlima uz hrast kitnjak javlja se i pitomi kesten. On je posredno i svjesno širen.  U hrastovim šumama sakupljalo se suho lišće i tako degradiralo tlo, pa se na njemu širio otporniji kesten, prikladan i za slabija zemljišta. Zbog prehrambenog značenja i otpornog drveta kestenove šume su nekad imale posebno značenje. Na njihovoj slaboj podlozi ima malo nižeg bilja.
        Gorske šume su karakterističan i trajan element u izgledu čitave makroregije. One dugo nisu bile iskorištavane, prepuštene su prirodnom regeneriranju i nije bilo šumskog nadzora; izmjene u sastavu flore nastale su tek u novijoj prošlosti. Jedino na boljim i ocjeditim tlima karbonatne osnove Žumberačkog gorja prije je započelo krčenje i naseljavanje.
        I u bukovim gorama ima bitnih razlika. Na strmijim i sunčanijim padinama, sastavljenima od dolomita i vapnenaca, šume hrasta medunca i graba prodiru i u zonu bukve. U visokim dijelovima Medvednice, osobito na osojnoj strani, ojačao je sječom bukve udio sekundarnih četinjara.
Prvobitna vegetacija Središnje Hrvatske (prema S. Bertoviću)
        Danas su šume hrasta kitnjaka i običnog graba uglavnom već iskrčene, a primarne gorske šume većinom su posječene, pa je sada tu sekundarna, obnovljena generacija. Međutim, pretjeranom sječom velike šumske površine svedene su ponegdje na šikaru. Samo u predjelima gdje su veleposjed i, zatim, društveno vlasništvo uveli šumarski režim one su najbolje očuvane, odnosno obnovljene posebno, na Medvednici, koja je sada park prirode. Uklanjanje otvorenog ognjišta, zabrana slobodne ispaše, orijentacija seljaka na komercijalno građevno drvo i, konačno, smanjenje tržište potražnje ogrjevnog drveta pridonose bržoj obnovi gorskih šuma. To je u skladu s društvenim razvojem i potrebom rekreacijskih površina, u čemu gore imaju ključno značenje.
        Ipak, nisu sve hrastove šume imale istu sudbinu; močvarne šume hrasta lužnjaka (Quercus robur) dočekale su najnovije doba. Njihova glinovita tla su male vrijednosti i teško se obrađuju. Na malim površinama tu ima cretova i močvarnih šaševa, a oko močvara rastu vrbe i grmolike johe. Nakon sezonskih poplava u tim šumama ostaju velike bare, uz odsječene dijelove riječnih korita, gdje se voda trajno zadržava.
        Žir hrastovih šuma i cijela ekološka sredina pogodovali su različitoj divljači i drugoj fauni. Tako naziv Turopolje upućuje na to da su naši preci u tim šumama zatekli bizona (tura). Budući da ti prostori nisu bili pogodni za stalnu kolonizaciju a veleposjed ih je podržavao kao bogata lovišta, slavonske šume su dočekale komercijalnu plimu novijeg vremena.
        U agrarnom gospodarstvu posebno značenje imaju livade. One su se širile na račun močvarnih hrastovih šuma. Kose se jedanput ili služe samo kao pašnjaci koji su redovito zajednički-«gmajne». Vlažne livade se brzo ozelene u proljeće i na njima se ističu visoke vlati busike (Deschampsia carspitosa). Teška glinena tla ljeti se isuše i raspucaju, što uvjetuje razvoj džombi. U vlažnijim udolinama ima šaša, a na višim mjestima spiranjem izbija svijetla glinena podloga.
        Močvarne šume hrasta lužnjaka dugo su bile sasvim izdvojeni, pusti prostori i zbog svoga središnjeg položaja ometale su ili onemogućavale prometnu povezanost makroregije. Usporedno s jačanjem prometa zrele hrastove šume, dotadašnji mrtvi kapital dobivaju punu gospodarsku vrijednost. Tokom 19. stoljeća i u prvim desetljećima našeg stoljeća slavonske šume su u traženome hrastu drvetu bile najproduktivnije u Europi.
        Prometne veze i širenje obradivog tla povezani su s obranom od poplava i regulacijom rijeka. Drenažni radovi mijenjaju ekološke uvjete koji su pogodovali prirodnim biljnim zajednicama, što ugrožava posebno šumu. Regulacijski i melioracijski pothvati nakon drugoga svjetskog rata obavljani su u povećanim razmjerima.
        S regulacijom, koja omogućuje otjecanje voda, povezane su i mjere za bonifikaciju tala. Trebalo je, naime, tlo osposobiti za kulture, a ti radovi su nemogući u malom opsegu, već su potrebni kompleksni zahvati koji imaju u vidu cijelu nizinu Središnje Hrvatske, tj. regulaciju otjecanja Save i njezinih pritoka. Već povijesni projekt melioriranja Lonjskog polja ima veliko značenje za prirodne osobine i gospodarstvo makroregije. Tome se prilazi postupno i oprezno.
        Velike močvarne šume na plavljenim ravnicama već su razbijene u manje ili veće lugove, gdje su redovito sekundarne, obnovljene šume jer su stara, stoljetna stabla uglavnom posječena. Izmjena prirodne osnove štetno se odražava na zajednici koja joj je bila prilagođena – epidemije su suvremeni problem preostalih šuma. Današnja sve veća potreba za industrijskim drvom potakla je plantažni uzgoj brzorastućih topola; vrijednost tog pothvata pokazati će budućnost. Šume hrasta lužnjaka odgovarale su podlozi i bile su velika vrijednost čitave makroregije. Sve to i mnogi drugi razlozi govore u prilog napora da se ta zajednica u racionalnijoj mjeri i očuva.
        Na osjetljivoj osnovi pridravskih pijesaka biljni pokrov u prvom redu održava društvene utjecaje. Osim izrazito pješčanih dijelova (okolica Đurđevca) na velikim površinama prisutno je miješanje pijesaka i prapora dravske terase, te pijesaka i mlađih naplavina u nižem nivou. Prema tim razlikama u osnovi mijenja se i biljni pokrov. Pješčarke, naime, sudjeluju s trećinom vrsta u bilju na pješčanoj osnovi. Tako su zbog potreba, neopreznosti i neznanja ljudi s vremenom poremetili labilnu ravnotežu, degradirali stari biljni pokrov i oživljavali pijeske i za njih prikladnu floru. Sadašnja humidna klima pogoduje širenju odgovarajućih biljnih vrsta i obrađivanju pješčanih tala, a započela je reforestacija i stabiliziranje pijesaka, uglavnom borovim šumama. Biljne vrste na toj pjeskovitoj osnovi ovise o društvenoj brizi za održavanje i obnavljanje i o potrebama domaćeg stanovništva u obradivim površinama, pašnjacima i drvetom.
        Na ocjeditim terenima pokrivenog krša u jugozapadnom rubnom dijelu Središnje Hrvatske degradirane su prvobitne šume hrasta kitnjaka i običnog graba. Umjesto njih su regenerirane ograde ili šikare u kojima znatan udio imaju i sekundarne biljne vrste. Na ispranoj i kiseloj osnovi raširile su se vrištine. Ocjedita krška osnova privukla je ranu kolonizaciju, a poremećaj labilne ravnoteže pogodovao je degradaciji i spiranju tla. Tristogodišnji režim Vojne krajine potiskivao je šume kao žarišta nesigurnosti i iznenađenja.
        Može se zaključiti da su, dakle, ekološki uvjeti Središnje Hrvatske pogodni za razvoj šumskog pokrova, ali je on krčenjem prorijeđen i eksploatacijom degradiran. U šumama je nekada prevladavo hrast. U doba izoliranosti i zaostalosti žir je imao veliko gospodarsko značenje. Međutim, prometnim povezivanjem i gospodarskim uključivanjem u život hrastovo drvo je postalo važna trgovačka roba. Tim procesom su konačno zahvaćene i močvarne šume hrasta lužnjaka. 
        U suvremenom izgledu Središnje Hrvatske dominira šumski pokrov prošaran krčevinskim pojasima i pašnjacima. Prevaga drveta u starijem seljačkom graditeljstvu svjedoči o nekadašnjemu šumskom bogatstvu.


Tlo
        Za Središnju Hrvatsku su karakteristična podzolasta tla. Podzolacija je u skladu s klimatskim prilikama i biljnim pokrovom, pa je podzol zonsko tlo tog područja. Kao što čitava makroregija pripada zajednici hrasta kitnjaka i običnog graba, tako su se pedogenetskim procesom postupno razvijala podzolasta tla. Međutim, prisutne su i posebne, druge vrste, uvjetovane osobinama stjenovite podloge i količinom vlage. To su intrazonalna tla, nastala specifičnim pedogenetskim procesom.
        Podzolizacija je omogućena vlažnom kontinentalnom klimom, u kojoj je količini padalina veća od prosječnog ishlapljivanja. U procesu razvoja podzola važnu ulogu ima i biljni pokrov, u našem slučaju listopadne šume.
        Procjedna voda odnosi iz površinskog sloja lako topljive sastojke i sitne koloidne čestice, pa ih taloži u dubljem horizontu. Na taj način nastaje površinski isprani ili eluvijalni sloj i dublji, iluvijalni. Ispiranjem topljivih sastojaka i sitnih čestica povećava se kiselost površinskoga aluvijalnog sloja. Humusni pokrov, odnosno kiseline koje tu  nastaju pojačava procese otapanja i ispiranja na površini; dakle, šumski pokrov pogoduje procesu podzolizacije.
        Tako nastaje površinski sloj (A) izblijedjeloga, pepeljastog tla koje domaće stanovništvo naziva pepeljuša ili bjelica. U međunarodnoj terminologiji upotrebljava se naziv  podzol (rus. Zola = pepeo).
        Dublji, iluvijalni horizont (B) vrlo je važan zbog mogućnosti poboljšavanja površinskog podzola. Taloženjem koloidnih čestica i mineralnih sastojaka nastaju nepropusne naslage koje zadržavaju procjedne vode i uzrokuju zabarivanje površinskog sloja. Proces podzolizacije ovisi, dakle, o ekološkim, u prvom redu klimatskim prilikama, ali na njegovu brzinu utječu i osobine stjenovite osnove ili naplavnog materijala. Proces je brži na kiselim granitima i škriljevcima, a vrlo spor na karbonatnim stijenama.
        Na karbonatima bogatijim tercijarnim naslagama brežuljkastih krajeva razvijaju se mineralna karbonatna tla. Sloj je deblji na zaravnjenim dijelovima i blagim padinama. To je ilovina, žućkastosivo ili sivo tlo; dosta isprano i male plodnosti. Vjerojatno je nastalo intenzivnim trošenjem u uvjetima periglacijalne klime, tj. izmjeničnim zamrzavanjem i odmrzavanjem.
        S obrađenih karbonatnih tla lako se ispire relativno tanki sloj humusa i izbija neproduktivna, svijetla podloga. Taj negativni proces brzo se razvija na nagnutim plohama, a ubrzava ga i neumješna obrada, tj. brazdanje u smjeru pada. Erozija plodnog tla je težak problem brežuljkastih krajeva Središnje Hrvatske, gdje je i agrarna naseljenost najveća.
        U gorskim dijelovima, sastavljenima iz dolomita i vapnenaca, npr. na Žumberačkom gorju, dijelu Medvednice i Ivanščice te drugdje nađe se skeletne i skeletoidne rendzine, karbonatne crnice. Ocjeditost karbonatne osnove pogoduje procjeđivanju padalina, pa se ne stvara podzol, koji je glavno tlo na drugim podlogama.
        Nizine makroregije jednim dijelom su povremeno plavljene ili se vode na njima duže zadržavaju, pa se na travnim površinama razvijaju livadska ili džombasta tla. Zbog većeg udjela sitnih koloidnih čestica (poloja) vode se ne procjeđuju i ne ispiraju površinski sloj. To su teška  glinovita tla, nepogodna za obradu. Zato je uz regulacijsko odvodnjavanje potrebna i znatna bonifikacija, tj. dodavanje sastojaka koji će osigurati procjeđivanje voda i prozračivanje tla.
        Prevaga sitne koloidne strukture i raspucavanje za vrijeme periodičnih suša uzrokuje pojavu posebnoga pedogenetskog procesa; pri vlaženju koloidne čestice bubre, a pri sušenju se stežu. Tako se bubrenjem dubljih dijelova izdiže površinski sloj, a iz sušom nastalih pukotina spiraju se sitne čestice. Ponovnim vlaženjem i bubrenjem nastaje okomiti i bočni tlak, pa nastaju mali humci džombe, koje vegetacija postupno fiksira. Oni znatno smanjuju vrijednost livada, onemogućuju kosidbu i jačanjem udjela otpornog bilja degradira se i pašnjak.
        Na površinama koje su tokom čitave godine prekomjerno navlažene razvijaju se organska močvarna tla. Cretova ili tresetišta ima relativno malo. Ispod organskoga površinskog humusnog sloja razvija se horizont sivomodrikastih ili zelenomodrikastih glina (glej ili uma).
        Naplavna tla oko rijeka, osobito uzduž Save i Drave, ne ovise o klimatskim prilikama, već o erozijsko-akumulacijskom procesu. To su većinom propusne šljunkovito-pjeskovite naplavine, koje nizvodno postupno prelaze u pjeskovito-glinovita tla. Ocjedito je veće vrijednosti i redovito je obrađeno, ako ga ne devastiraju visoke poplave i izmjena položaja riječnog korita. Vidjeli smo da u starijim naplavinama prevladava šljunak, nasljeđe iz vremena oledbe.
Glavna tla Središnje Hrvatske


        Podravski peski su izolirana pojava i srodni su s naslagama na drugoj strani Drave, u Mađarskoj. Zbog devastacije prvobitnog raslinja ti pijesci su bili početkom stoljeća pokretni, živi. Pošumljavanjem su umrtvljeni i dijelom kultivirani. Klimatogeni procesi i u njima uvjetuju podzolizaciju i pojavu dubljega iluvijalnog i nepropusnog horizonta, pa nastaje zabarivanje. Taj nepovoljni proces općenito je karakterističan za Središnju Hrvatsku. Tu je uglavnom izraženo ispiranje površinskog sloja, čime se smanjuje njegova agrarna vrijednost, pa nedostatke treba umjetno nadoknaditi. Specifične azonalne prilike (naplavljivanje i sl.) stvaraju tla ograničene vrijednosti. Uz to vlažna klima pogoduje šumama i livadama, ali redovito i degradiraju zemljište u džombe.
        Mineralna karbonatna tla brežuljkastih krajeva lako se ispiru. Agrarno su najpovoljnije ocjedite pleistocenske naplavine, polja starijih vremena. Poseban je problem u tome što velike površine tla u makroregiji po svojim prirodnim osobinama nisu pogodne za obradu. Potrebni su veliki melioracijski i bonifikacijski zahvati, pri čemu treba pronaći i primijeniti najracionalnija rješenja.


Prirodni resursi
        Središnja Hrvatska je u prirodnim uvjetima bila obrasla bujnim šumama, u kojima je prevladavao hrast; zbog žira i, posebno, drveta, bio je to važan izvor prihoda i omogućivao komercijalno uključivanje u život šireg prostora. Šume hrasta kitnjaka i običnog graba su na ocjeditim dijelovima uglavnom iskrčene radi dobivanja obradivog tla. Vrijedno hrastovo drvo bilo je donedavno glavni građevni materijal i korišteno je za izradu različitih oruđa. Ipak, šume hrasta lužnjaka na močvarnim nizinama dočekale su razdoblje kada su i Hrvatsku zahvatila nova privredna kretanja; hrastovo drvo je bilo sirovina prvih važnijih industrijskih pogona na tom području.
        Već su posječene zrele šume; pa se danas iskorišćuju njihovi ostaci i nedozrela sekundarna generacija. U povoljnoj ekološkoj sredini šumski pokrov brzo se oporavlja i već dozrijevaju prve šume. Opći razvoj  ide u prilog tom procesu. U građevinarstvu su npr. otporniji i jeftiniji materijali potisnuli drvo, a različiti – uglavnom nedrvni – industrijski proizvodi ubrzo su zamijenili domaće drvne izrađevine. Smanjuje se i potrošnja ogrjevnog drva i uvodi racionalno šumsko gospodarenje. 
        Sve to pokazuje da će šume ubuduće prevladavati u panorami Središnje Hrvatske.
        One i dalje ostaju važan prirodni gospodarski izvor. Njihovo značenje se mijenja, u skladu s općim razvojem, pa do punog izražaja, u valoriziranju čitave makroregije,  dolazi njihova pejzažna privlačnost, rekreacijska vrijednost, zatim obilno drvo i lovne mogućnosti. Neke šume, kao ona na Medvednici, sasvim se prepuštaju rekreacijskoj namjeni. Nužno je stoga posvetiti potrebnu pažnju čitavome šumskom fondu, osobito onome u blizini velikoga urbanog žarišta.
        Prirodna vrijednost nekog kraja cijeni se u autarkijskoj privredi prema količini i kvaliteti obradivog tla. Vidjeli smo da je ono u Središnjoj Hrvatskoj zahvaćeno nepovoljnim procesom podzolizacije, odnosno ispiranja površinskog sloja. Međutim, jačanjem tržišnog gospodarstva te površine bi se mogle vrlo uspješno valorizirati voćarskom proizvodnjom, posebno vinogradarstvom.
        Tla na ocjeditim deluvijalnim plohama su podzolizacijom znatno osiromašena, a na višim pleistocenskim naplavinama su zbog većeg udjela krupnijih nanosa ocjedita, ali stradaju od suša, no takva  tla su više zastupljena u Podravini.
        U Središnjoj Hrvatskoj, kako je već spomenuto, znatan dio površine zauzimaju plavljene nizine, prikladne za jare kulture, posebno kukuruz, koji je pojačao agrarnu komponentu u gospodarstvu makroregije. Uz značenje u ljudskoj ishrani, to je i osobito važna krmna kultura.
        Vlažne nizine pogoduju razvoju stočarstva jer obiluju pašnjacima a i dobrim uvjetima za uzgoj krmnih biljaka. Uz to i tržišne potrebe čine tu djelatnost ključnom granom u agrarnom gospodarstvu Središnje Hrvatske; s time je povezan i suvremeni razvoj prehrambene industrije i proizvodnje stočne hrane.
        Rudnog blaga također ima na više mjesta, U tercijarnim naslagama pronađen je ugljen, koji se već duže vremena iskorišćuje. Ima ga i u oligocenskim slojevima uzduž gorskog niza Ivanščice (Golubovec, Zajezda, Pregrada i dr.); ogrjevna mu je vrijednost do 4 500 kcal/kg. Naslage su male i poremećene,  pa eksploatacija u novim tehnološkim i komercijalnim uvjetima nema perspektive.
        Mnogo je više mlađega, tercijarnog (pliocenskog) ugljena, u kome prevladava lignit. Najbolje je kvalitete onaj u Međimurju (Središće), s 3 450 kcal/kg, pa se ubraja u mrki ugljen, ali zalihe su male (oko 14 milijuna t) i iskorištavanje skupo. I ludbreški ugljen (Rasinja) relativno je dobre kvalitete, ali ga ima također vrlo malo (oko milijun t). Sličnih su osobina i ugljeni bilogorsko-podravskog pojasa (Koprivnički Bregi, Lepavina, Pitomača i dr.), manjeg značenja zbog skupe eksploatacije.
        Najvažniji su ugljenokopi u Hrvatskom zagorju (Ivanec, Ladanje, Konjščinski bazen i dr.). Za konjščinski lignit vezana je i elektrana. Banijska nalazišta ugljena su malih zaliha i eksploatacija je skupa (Topusko), a na Vukomeričkim goricama (Kravarsko) stalo se nakon utvrđivanja relativno malih rezervi. Dakle, Središnja Hrvatska obiluje ugljenom, ali su zalihe ograničene, eksploatacija teška i kalorična vrijednost je vrlo mala. Zbog toga je u novim tržišnim uvjetima značenje tih energetskih izvora neznatno, pa se njima koriste manji i lokalni pogoni. Ta djelatnost sigurno izumire a rudarsko zvanje valjat će zamijeniti pogodnijim zanimanjima.
        I u rudnicima željezne rude u Bešlincu (Trgovska gora) i u Bukovici (Petrova gora) zalihe su skromne i proizvodnja je vrlo mala.
        Zalihe nafte i plina čine glavno rudno bogatstvo u makroregiji, znatno i u jugoslavenskom okviru. Nalazišta u Međimurju i prilonjskoj nizini bila su poznata prije rata, ali velik napredak je ostvaren u poslijeratnom razdoblju. Naftu prerađuje rafinerija u Sisku a plinska vrela opskrbljuju velik broj naselja i nekoliko industrija, ponajviše u Zagrebu.
        Velika potražnja za energijom na sve jačem tržištu Središnje Hrvatske, osobito u Zagrebu, daju plinu i nafti golemo značenje. To je osnova kemijske i, posebno, petrokemijske industrije. Važno je da su nalazišta utvrđena baš u vrijeme kad se gospodarski razvoj spotaknuo o energetsko siromaštvo. Geografski je posebno bitno da se nafta i plin dobivaju uglavnom u močvarnim nizinama, kojih je melioracija ključni problem makroregije; unosna vrela nafte i plina olakšat će rješavanje toga važnog pitanja.
        Eksploatacija laporovitog vapnenca u tercijarnome brežuljkastom zemljištu omogućuje razvoj cementne industrije (Podsused). Brojne ciglane koriste se pleistocenskom i mladotercijarnom glinom. U gorama  su kamenolomi za različite svrhe, u prvom redu za dobivanje tucanika potrebnoga u gradnji i održavanju željeznica i cesta. Kao ukrasni građevinski kamen upotrebljava se zeleni škriljevac (brusilovac) s Medvednice i litavski vapnenac tercijarnih naslaga.
        Razvojem novoga, betonskog građevinarstva naglo je porasla potražnja za pleistocenskim i mlađim šljunkom u ravnicama uz Savu i Dravu; tome treba dodati goleme potrebe u izgradnji cesta i nasipa. Otkopavanjem šljunka stvaraju se u naplavnim nizinama velika udubljenja, koja će ubuduće biti sve veći problem. Uključivši tu i obilje nafte i plina možemo utvrditi da je život makroregije sve više vezan za poplavama ugrožene nizine.
        Središnja Hrvatska nije bogata prirodnim resursima. Značenje pojedinih ovisi o stupnju napretka. Razvijeno društvo otkriva dotad nepoznate izvore, a poznatima daje novi smisao. Tako se društvenim i gospodarskim razvojem povećava značenje Središnje Hrvatske kao cjeline, što je posebno važno za napredak i onih njezinih područja koja u s obzirom na prirodnu osnovu bila manjih mogućnosti.


Osobine makroregije i njezinih dijelova


        Središnja Hrvatska, kao što naziv kaže, čvorišni je spojni prostor između važnih europskih prirodnih regija: srednjodunavske zavale, Alpa i Dinarskog gorja. Posebna je prednost u tome što je na najpovoljnijoj spojnici Jadranskog mora i zaleđa, a i raskršće je važnih transeuropskih prometnica. Položaj u nacionalnom i internacionalnom okviru također je njezina izuzetna vrijednost.
        Sava i Drava su važni prometni činioci jer pritječu iz alpskog kraja u čvorišni prostor makroregije, izbijajući iz gorskog kraja i uskih dolina na otvorene ravnice. Sa zapada, od «hrvatskog praga» i područja bliskoga Jadranskom moru, teče Kupa, a s juga Una.
        Vlažne morske zračne mase dopiru kroz prohodne predjele dublje u kopno, što se ogleda na biljnom pokrovu (zajednica hrasta kitnjaka i običnog graba). Isto tako, zimska kontinentska hladnoća, pojačana utjecajem srednjodunavske zavale, povremeno prodire prema Jadranu.
        Na prostoru Središnje Hrvatske elementi kontinentsko-stepskog bilja panonskog bazena najviše se približuju sredozemnoj vegetaciji.
        Spojna i prohodna uloga čitave makroregije ojačana je velegradskim organizmom grada Zagreba; njihove osobine regije i razvoj međusobno su uzročno povezani.
        U valoriziranju spojnih osobina, od uzdužnih prometnica najvažniji je prisavski put. Tek je željeznička tehnika (1862.) učinila prohodnom dolinu Save uzvodno od Krškoga; osobine korita i brzaci ograničavaju plovnost tog dijela rijeke. Međutim, otvoreni i suhi brežuljkasti krajevi u Dolenjskoj bili su pogodni za veze koje se od najstarijih vremena nastavljaju preko krških ravnjaka u smjeru sjevernotalijanske ravnice i Apeninskog poluotoka.
        Novije prometnice, najprije željezničke, a zatim cestovne i avionske, spajaju preko alpske barijere prisavski put s razvijenim krajevima sjeverozapadne Europe.
        Sava je prema jugoistoku plovna i od antičkih vremena ima prometno značenje, ali ne treba izgubiti iz vida ograničenja, nametnuta vodnim režimom, nereguliranošću korita i zimskim zaleđivanjem. Gradnja prisavske ceste, još u 18. stoljeću i suvremene nakon drugog svjetskog rata, zatim dovršenje željeznice (krajem 19. stoljeća) dali su tome prometnom pravcu dominantno značenje u nacionalnim i ključno u europskim razmjerima.
        Položaj i potrebe unutrašnjeg povezivanja čine prisavske veze dijelom jugoslavenske prometne kičme, a to se ogleda i u općem razvoju koji je s time povezan. Spomenuli smo da se na prisavsku prometnicu  nadovezuju transalpske veze sa sjeverozapadnom Europom. Noviji, ubrzani i kompleksni razvoj uzduž europske sredozemne fasade jača općenito međusobnu povezanost; ostvaruje se usporednička južnoeuropska prometna magistrala (Španjolska-južna Francuska-Italija-donje Podunavlje), kojoj važan dio vodi uzduž Save. Na istoku se ta prometnica  račva u pravcu donjeg Podunavlja i prema egejskom području.
        Povezano s valorizacijom mediteranskog prostora jačaju unutrašnje europske veze, posebno u smjeru sjever-jug. Najprohodniji transeuropski put u tom pravcu vodi istočnim podnožjem Alpa, dolinom rijeke Morave, u pribaltičke ravnice. Taj prastari «jantarski put» križa  se u Središnjoj Hrvatskoj s drugim transeuropksim prometnicama.
        Izuzetnost europskih poluotočnih osobina poznata je već stoljećima, ali se taj tok u novije doba ubrzava, povezano s prednostima uključivanja u globalni život i s posebnom ulogom pomorskog prijevoza. Radijalne veze prema moru su potreba suvremenog gospodarstva, a sjevernojadranski prostor («kolodvor pomorskih veza») ima posebne prednosti.
        Transverzalnim prijelazom preko ocjeditih brežuljaka, zatim dalje suhom  krškom zaravni i preko «hrvatskog praga» do obale koristilo se od pamtivijeka. U valoriziranju te veze mogu se razlikovati različite etape od antičke organizacije do suvremenih tehničkih rješenja. Na križanju prisavske i drugih transeuropskih prometnica razvija se Zagreb, pravi odraz i činilac osobina čitave makroregije. Njegov utjecaj u novijem razvoju tako je velik da je Središnja Hrvatska zapravo zagrebačka regija.
        Tako noviji odnosi nužno nameću prilagođavanje i mijenjaju značenje pojedinih dijelova cijeloga toga prostora.
        
Prisavsko-lonjska nizina
        Prisavsko-lonjska nizina je srednji i najveći dio Središnje Hrvatske. U prošlosti, za vrijeme etapama izoliranog životarenja, imao je relativno malo značenje. Zbog močvarnosti i gustih šuma bio je to prostor razdvajanja i granica između povijesnih regionalnih jedinica – Hrvatske i Slavonije. Taj šumski i baroviti kraj zadržao je i nadiranje turske konjice.
        Razvoj, uloga i potrebe Središnje Hrvatske danas, posebno Zagreba, traže što uspješnije i hitnije vrednovanje tih predjela. U tom cilju učinjeni su neki zahvati, ali odlučne mjere treba tek pokrenuti. Stari  putovi su prolazili prigorjima, gdje su bila glavna sela i sredovječne utvrde. Prve ceste su probijene na dodirima nizina i brežuljaka jer je jačanje poljoprivrede privlačilo prema nizinskim krajevima; na čvorišnim mjestima razvijaju se i prva trgovišta.
        Željeznica je povučena još dalje prema močvarnoj i šumovitoj nizini, osobito ona za Sisak (1862). Suvremena cesta prema Beogradu je trasirana još dublje u te neprikladne predjele, a to je još smjelije učinjeno s auto-cestom Zagreb-Karlovac. Naime, nužno je trasirati arterije suvremenog života upravo kroz te, močvarne krajeve, koji su prije bili pojas izolacije. Tim prometnicama će se makroregija organski povezati i uključiti u život širih prostora. Svakako da se to ne može postići bez radikalnih mjera i osiguravanja željenog otjecanja voda. Tom zadatku pristupa se sada, nakon dugog traženja najpogodnijeg rješenja i međunarodne suradnje, a koja onda i najbolje svjedoči da su vrlo važna  pitanja.
        Regulacijski radovi znatno će izmijeniti osobine tih nizinskih krajeva uz Savu i Lonju te omogućiti uključivanje u kretanja šireg opsega, posebno zagrebačkog žarišta. Prisavsko-lonjska nizina i Zagreb sve očitije sve povezuju i rješenja treba da budu usklađena s razvojnom etapom u kojoj se ostvaruju. Dosadašnji odnosi središta i njihovih prirodnih zaleđa ne mogu poslužiti kao osnova za suvremene postupke. Regulacija srednje nizine povećat će značenje i njezinih rubnih dijelova.
        Uklanjanje štetnog utjecaja voda glavni je problem. Time bi se izmijenila prirodna osnova i uzgojile prikladne biljne zajednice, ali s druge strane, racionalno valoriziranje uključuje i osiguravanje potrebnih količina vode za njegu planinskih kultura.


Poprečan presjek prilonjske nizine
Poprečan presjek Medvednice i prigorja


Hrvatsko zagorje
        Hrvatsko zagorje je naziv za pretežno brežuljkast kraj u sjeverozapadnom dijelu Središnje Hrvatske, odvojen gorskim nizom Medvednice-Kalnik. Najveći prostor zauzima brežuljkast pojas u prigorju Ivanščice, ocjedit, odavna naseljen, Njegov rebrasti reljef je oduvijek otežavao unutrašnju povezanost. Jačanjem tog kretanja i, posebno, orijentacijom prema Zagrebu, Hrvatsko zagorje dobiva sadašnje prostorne dimenzije, tj. proširuje se do Drave, a unutrašnjim povezivanjem i uključivanjem u zagrebački prigradski život prometna okosnica prelazi na plavljenu nizinu uz Krapinu (željeznica Zagreb-Varaždin 1886. godine i suvremena cesta 1964. godine). Povezano s gradnjom ceste obavljeni su i regulacijski radovi što je konačno omogućilo vrednovanje te nizine prema njezinim osobinama i geografskom položaju (blizina grada Zagreba).
        Duga i neumješna obrada brežuljkastih krajeva, sastavljenih od nepropusnih stijena, bila je praćena spiranjem i degradiranjem tla, pa mali posjedi slabog tla i agrarna prenaseljenost upućuju stanovnike na rad u Zagreb ili na razvoj prigradskog gospodarstva. Male količine relativno slabog ugljena jedini su autohtoni element s kojim je, uz radnu snagu, mogla računati industrija. Zapravo, istinske perspektive mogućnosti Zagorja su u  njegovu geografskom položaju i pitomosti kraja.
        Raznoliki zagorski pitomi pejzaži, smješteni u zagrebačkome prigradskom pojasu, dobivaju danas novo značenje. Gradska zagađenost, povećan standard i nove prometne veze učinili su ih glavnim gradskim rekreacijskim prostorom koji brojne toplice, povijesno važna središta i folklorno nasljeđe čine posebno sadržajnim i zanimljivim. Zagorje je  zbog ograničene i siromašne poljoprivrede bilo nužno upućeno na zaradu u Zagrebu, međutim, pravilnim usmjeravanjem razvoja tog područja ono sve više asimilira svoje radno stanovništvo.
        Na ocjeditom brežuljkastom zemljištu, posebno širokim i sunčanim prigorjima, ubrzano niču kuće za odmor, u prvom redu smještene oko toplica. Bit će prikladan i pojas između sunčanih prigorja i šumovitih gora kad se urede prometne veze i osiguraju drugi elementi udobna života, osobito tržišna opskrba. Daljim povezivanjem i prožimanjem u Zagorje će se širiti i zagrebačko rezidencijsko područje.
        Usporedo s tim procesima ide i odgovarajuće gospodarsko i pejzažno usklađivanje. Umjesto gajenja egzistencijalno potrebnih žitarica sve više jača udio voća i povrća. Dalje, odmor i osvježenje su povezani sa širenjem šumskog pokrova. Počinje preobražaj zagorske prirode, njezino prilagođavanje prigradskoj funkciji.
        I regulirana nizina uz rijeku Krapinu postupno dobiva novu namjenu. Agrotehničkim metodama rentabilna prigradska poljoprivreda pretvara močvarno u plodno zemljište. Sve veće potrebe za prostorom gradske uslužne industrije nalaze dobra rješenja upravo u toj nizini, čime se rasterećuje gradski prostor i aktivira nekad pasivan kraj. Taj pejzažni i socijalni preobražaj je u početnoj fazi, ali je spontan i, svakako, perspektivan. U tom procesu se ujedinjuju nastojanja domaćeg stanovništva i radne snage iz gradskog žarišta.
        Tako se Zagorje ozelenjuje i na njegovu području se smanjuju dosad izrazite suprotnosti između sela i grada. Obnovi šuma treba dodati širenje voćaka i pošumljivanje rekreacijskih površina. Posebno značenje ima uzgoj krmnih kultura i orijentacija na livade jer je komercijalno stočarstvo najdinamičniji element prigradske poljoprivrede.
        
Podravsko-međimurski kraj
        Ocjeditost ravnice uz Dravu i društveni utjecaji pridonijeli su agrarnoj valorizaciji i preobražaju sela. Znatni su utjecaji velikog posjeda, o kome je ovisio smještaj glavnih trgovišta. Prevladavaju cestovna nizna sela.
        Pridravska ravnica sadrži znatne razlike između poplavnog pojasa uz Dravu (konaci) i više ocjeditih predjela. Rubni močvarni krajevi i pjeskoviti dijelovi unose dalju raznolikost. Veći posjedi i bolja agrarna iskustva ogledaju se u bržem prilagođavanju  tržišnoj proizvodnji. Znatan je broj urbano-trgovišnih središta (Čakovec, Varaždin, Ludbreg, Koprivnica, Đurđevac, Virovitica i dr.), što upućuje na koncentraciju gospodarskih snaga.
        Pridravska nizina je životno povezana s brežuljkastim «goricama», pobrđem koje je osobito prošireno u porječju Bednje, gdje su tla isprana i posjedi mali. Velik dio vinograda pripada i vlasnicima iz pridravskih krajeva.
        Okupljanje Središnje Hrvatske ojačano je razvojem njezinih specifičnih funkcija s obzirom na širi zahvat i ulogu grada Zagreba. To se ogleda i u uključivanju podravsko-međimurskog prostora u život cjeline. Osobito postaju važne veze s glavnim središtem, Zagrebom. To odgovara tendencijama u međunarodnom krugu, tj. vezama prema Jadranskom moru, u koje je to područje organski uključeno.
        Podravsko-međimurski kraj je agrarno najvredniji dio makroregije. Prometnim povezivanjem i funkcionalnim usklađivanjem ta njegova uloga će jačati.
        
Pokupski sektor
        Razvojem prometnih vrijednosti Središnje Hrvatske povećava se značenje prohodnog kraja prema «hrvatskom pragu» i dalje do Jadranskog mora. U predcestovno i predželjezničko doba slabe veze su vodile kroz Plješivičko prigorje i tu su povijesni lokaliteti. Cesta i željeznica su povučene rubom nizine prema brežuljkastom prigorju. Nova auto-cesta zalazi dublje u barovite šume Crne mlake.
        Promjene koje se događaju u Crnoj mlaki slične su onima koje smo utvrdili u predjelima uz Savu i Lonju. Paralelno s izgradnjom prometnica obavljaju se regulacijski radovi koji će osigurati auto-cestu i zaštititi Karlovac od poplava. Društvenim zahvatima smanjuju se prirodne suprotnosti i ostvaruju novi odnosi, što će se i dalje mijenjati. Od otvorenog  pejzaža karlovačke zavale i Crne mlake bitno se razlikuje donje Pokuplje, dio opsežnijega brežuljkastog kraja, kojemu pripadaju Vukomeričke gorice i susjedna Banija.
        
Rubni kraj Korduna i Banije
        Zbog povijesnih razloga, prirodne osnove i slabijih prometnih veza taj raznoliki rubni prostor najslabije je uključen u zajednički život Središnje Hrvatske. Procesi povezivanja, jačanje novih oblika života i uključivanje u kretanje širih razmjera pristizali su u područje makroregije u prvom redu sa sjevera i jugozapada. Oblici patrijarhalnog života najviše su očuvani u kordunsko-banijskom kraju, gdje je dugo vladao režim Vojne krajine (do 1871. godine).
        Močvarne nizine oko Save i Kupe bile su nepogodne za prometnice, pa su pristupi u taj rubni kraj zaobilazni. Međutim, unatoč tome brojni povijesni spomenici svjedoče da su se u prošlosti mediteranski utjecaji širili s juga u sjeverno zaleđe. Suvremene spontane i snažne tendencije povezivanja zaleđa s obalnom fasadom oživljavaju značenje tog kraja, koji ima i svoje privlačnosti.
        Ocjediti vapnenački i dolomitski ravnjaci Korduna kroz koje protječe Korana bili su poprište stoljetnih krajiških sukoba. Isprana i kisela tla su nepovoljna osnova za agrarnu kolonizaciju, ali prohodnost je velika prednost u suvremenom valoriziranju, posebno s obzirom na značenje čitave makroregije.
        Šumom bogato prekrivena Petrova gora (507 m) čini među prema brežuljkastome banijskom kraju, koji podsjeća na zagorske pejzaže. Tu su sela smještena po ocjeditim kosama, a dolinska dna su često barovita, pa su potrebni regulacijski zahvati. Uzvišeniji dijelovi su bogato pošumljeni, a Šamarica (615 m) daje dobro drvo. Dolina Žirovca i prigorje Zrinske gore su najjužniji dijelovi Središnje Hrvatske. Kordunsko-banijski kraj je pejzažno vrlo raznolik pa će prometno povezivanje omogućiti da te vrednote dobiju svoj puni smisao i odraz.
        Prikazali smo pojedine dijelove Središnje Hrvatske koji se međusobno prirodno znatno razlikuju, a u toku svoje prošlosti razvoja bili su i društveno izdvojeni.


Gorski skelet
        Za suvremene procese značajno je da se Središnja Hrvatska valorizira u prvom redu zbog povoljnog položaja prema širim prostorima, a to je povezano s izmjenom i međusobne povezanosti njezinih dijelova.
        Gore su zapravo međe koje odvajaju pojedina njezina područja, ali povezivanje u funkcionalnu cjelinu i društvenim razvojem one dobivaju značenje spojnog skeleta. Istodobno je neizbježan proces zagađivanja i povećavanje buke na radnom mjestu, pa rast standarda uz vremenske i imovinske mogućnosti suvremenog radnog čovjeka povećavaju značenje krajeva koji su pogodni za osvježenje i odmor. To su upravo šumovite gore i brežuljkaste okolice u iznutra povezanoj i izvana valoriziranoj Središnjoj Hrvatskoj.
        Posebno će porasti značenje sunčanih prigorja. Vidjeli smo dosadašnju ulogu i tendencije novijeg preobražaja prigorja u gorskom nizu Ivanščice. Međutim, dugi i pitomi pojas prigorja Plješivice, Medvednice i Kalnika također dobiva posebnu i ključnu vrijednost, s obzirom na prostor, središnji položaj, prometni smjer i ulogu grada Zagreba.
        Uz plješivičko-kalničku okosnicu pružaju se druge, izoliranije gore sa svojim šumama i pitomim prigorjima. Svakome od tih dijelova može se dati puna vrijednost prema njegovim osobinama i društvenim zahtjevima. Društveni razvoj neće razdvojiti, već će međusobno uskladiti i složiti mozaički sklop vrijednog prostora Središnje Hrvatske.
________________
ISTOČNA HRVATSKA[6] 
PRIRODNA OBILJEŽJA


Geološka osnova
        Jezgre gora (Psunja, 984 m i Papuka, 953 m) sastavljene su od stare arhajske i paleozojske škriljevačke mase. Paleozojski škriljevci zastupani su u širokom pojasu južnog Papuka i u Krndiji (602 m). U sastavu zapadnog dijela Papuka prevladavaju paleozojske eruptivne stijene (graniti i granodioriti). Te stare stijene dio su panonske plasinske podloge koja je razbijena u manje blokove; glavni dio je utonuo i prekriven je mlađim naslagama.
        Stare jezgre gora Istočne Hrvatske okružene su ili prekrivene krpama mlađih, uglavnom tercijarnih naslaga. Zapadni ogranci Papuka (Ravna gora i drugi) sastavljeni su od staromezozojskih vapnenaca i dolomita, a u srednjem i istočnom dijelu te gore očuvane su samo krpe tih naslaga. Gornjomezozojske naslage nalazimo na manjem prostoru na Babjoj ili Požeškoj gori, te na zapadnom i srednjem dijelu Papuka. Eruptivi kod Slavonske Požege i kod Voćina mezozojske su starosti.
        Flišne naslage (laporci, pješčenjaci, konglomerati i sl.) gornjeg paleogena i neogena tvore glavni dio Požeške gore. Te su naslage raširene i u rubnim dijelovima Psunja, osobito u graničnom pojasu između te gore i Papuka, a ima ih na više mjesta na zapadnom rubu Papuka.
        Najstariji elementi sastava prevladavaju u zapadnom dijelu Istočne Hrvatske, a prema istoku ta osnova ponire pod mlađe, u prvom redu neogene naslage. Neogene jezerske naslage također su flišolikog karaktera (pješčenjaci, laporci, pijesak i glina). Od ovih naslaga sastavljena su brežuljkasta prigorja i podgorja kao i izolirani brežuljkasti krajevi. Od neogenih naslaga sastavljen je Dilj (459 m) te brežuljkasti kraj između doline Voćinske rijeke i pridravske  ravnice, koji je nastavak povije Bilogore. Istog su sastava povija između Požeške udoline i Đakovštine, zapadni obronci Fruške gore i izolirano Bansko brdo (243 m) u Baranji.
        U sastavu Istočne Hrvatske posebno su važne pleistocenske naslage. Procesima zamržnjavanja i odmržnjavanja trošeno je površinsko tlo i Nastao je pokrov ilovina koje su u doba otapanja klizile prema nižim krajevima. Takve su naslage prekrile Požešku udolinu i karakteriziraju podnožja gora prema prisavskoj i pridravskoj ravnici.


Skica geološkog sastava
        Posebno su važne naslage prapora i lesa, karakterističnog elementa u pokrovu jugoistočnog dijela panonske ravnice. Debele naslage (i do 20 m) prekrivaju padine istaknutih dijelova, npr. Bansko brdo, Jabučku kosu ili Erdutsko brdo i obronke Fruške gore; praporom je prekriven i prag koji spaja brežuljke Đakovštine i obronke Fruške gore. U pokrovu svijetlog prapora ima i humusnih horizonata koji upućuju na to da su taloženja prapora prekidana vlažnim razdobljima. Znatni su dijelovi prapornog pokrova, sprani i pretaloženi, te čine nižu stepenicu, odnosno  višu naplavnu ravnicu, koja je glavna obradiva površina.
        U mladim i neotpornim pleistocenskim taloženjima rijeke su usjekle prostrane i znatnim dijelom močvarne nizine. To je najmlađi element u sastavu Istočne Hrvatske.
        Razlike u sastavu i reljefna slika Istočne Hrvatske odražavaju građu «šahovske ploče», koja karakterizira staru panonsku podlogu. Podloga je duž brojnih pukotina razbijena u blokove koji se ponašaju različito. Duž usporedničkih, a manje meridijanskih rasjelina izdignuti su blokovi Psunja i Papuka te jezgre manjih gora. Između tih blokova zaostala je Požeška udolina. I u jezgrama manjih uzvišenja (Dilja, Banskog brda, Jabučke kose i dr.) ima vjerojatno dijelova stare mase. Ogolićena jezgra Fruške gore, na istoku, upućuje na to da se nastavlja i u podlozi ogranaka koji se produžuju u Istočnu Hrvatsku.
        Glavninu prostora Istočne Hrvatske čine mlađe naslage koje pokrivaju stare blokove u većim dubinama. Spuštanjem blokova podloge uvjetovalo je okupljanje mreže tekućica, a izdizanje pojedinih dijelova prouzrokovalo je njihova skretanja; bušenjima je u kaločko-mohačkom kraju utvrđeno spuštanje zbog kojega je Dunav skrenuo prema jugu u mladom pleistocenu. Pred Jabučkom kosom Dunav naglo skreće prema istoku i dalje zaobilazi Frušku goru. Utvrđeno je spuštanje u južnom bačkom prostoru, što je vjerojatno utjecalo na smjer Dunava. Dravska potolina s najdubljim dijelom oko Virovitice utjecala je na usmjeravanje tog dunavskog pritoka. Seizmičnost prisavskog sektora upućuje na to da se radijalna gibanja još nisu smirila.
        Elementi reljefa i smjerovi tekućica upućuju na to da su za građu Istočne Hrvatske posebno važne pukotine smjera zapad-istok i gibanja duž njih. Te osobine u građi podloge utječu na egzogeno modeliranje.


Reljef
        Dunav, Drava i Sava s pritocima imaju ključno značenje u modeliranju reljefa Istočne Hrvatske. Pritičući sa sjevera prema Jabučkoj kosi (190 m) gotovo pod pravim kutom, nizinski se Dunav još više usporava, meandrira i lako razlijeva. Na tom zaokretu pritječe i Drava. Regulacijskim radovima dunavsko je korito uglavnom fiksirano, ali su zaostali brojni odsječeni meandri.
        Visoke vode Dunava zadržavaju Dravu i povremeno se prelijevaju u njezino korito. Prostrano močvarno područje Kopačkog  rita posljedica je ove neusklađenosti i sukoba dviju tekućica. Taj utjecaj glavne rijeke na pritok ogleda se u močvarnom pojasu i starim koritima oko Drave i uzvodno od Osijeka.
        Dunav i Drava intenzivno potkopavaju debeli pokrov prapora na Jabučkoj kosi. Duž strmca odvajaju se blokovi prapora koji se postepeno spira te ga Dunav kao fini talog prenosi prema donjem porječju. U prapornom strmcu usječene su uzane vododerine, osobito duž prolaza.  Na ovom čvorišnom prostoru sve upućuje na mladost i brzinu procesa modeliranja.
        Sličan praporni strmac proteže se duž Dunava i istočno od Vukovara. Rušenjem i usijecanjem dolina pritoka i spiranjem duž putova izmodeliran je raščlanjen i slikoviti trup. Zbog toga je nemoguće urediti suvremenu prometnicu duž ruba. Na spojnim mjestima udolina u praporu i pridunavskog pojasa smještena su glavna naselja.
        I Sava ima osobite ravničarske rijeke malena polja. Vijuganjem je izmodelirala prostran poplavni pojas. Močvarni pojas je proširen i ušćima glavnih pritoka. U odnosu Save i njezinih pritoka vidimo da glavna rijeka u nizvodnom smjeru potiskuje ušća sporednih, te da bogatijim nanosima izdiže korito i tako odvaja rubne močvarne površine. Strug, produženje Lonje, dugo teče usporedo sa Savom. Rubno izdvojeno i plavljeno Crnac-polje skuplja više manjih pritoka i odvodi ih Crncom usporedo sa Savom prema nižem ušću. Ti odnosi između Save i njezinih pritoka posebno su izraženi nizvodno od Broda, gdje Biđ, Berava, Bitulja, Spačva, Studva i dr. Dugo teku usporedo s glavnom rijekom.
        U prostranoj poplavnoj nizini, između Save i Bosuta, očuvani su brojni dijelovi nekadašnjih vijugavih savskih korita te ocjeditih povija «greda» između njih. Nizvodno oko Spačve pojas močvarne nizine još je izrazitiji. Uz vjerojatno supsidencijsko ulijeganje, oko korita Save osjećaju se posljedice pritjecanja moćne Drine, a dalje nizvodno i povremeno usporavanje zbog visokih voda Dunava. Nizvodno do ušća, Sava jako vijuga i ne potiskuje znatnije ušća pritoka jer nosi samo fini trošni materijal.
        Inundacijski pojas duž glavnih tekućica širi se i u doline pritoka, osobito u ravničastom dijelu, prekrivenom mlađim i manje otpornim naslagama. Duž Karašice i Vučice, dravskih pritoka, širi se prostrana poplavna nizina. Močvarne površine oko ovih rječica, u submontanom pojasu Krndije, vjerojatno odgovaraju supsidencijskom ulijeganju.
        Posebno je širok pojas naplavne ravnice oko Vuke. Uz mali nagib i vijuganje Vuke, ovisnost o visokim vodama Dunava bitno utječe na modeliranje što ga vrši ovaj pritok. Pri tome sigurno dolaze do izražaja i gibanja blokova stare osnove, čime se može objasniti položaj korita Vuke uz južni rub doline.
        Mlađa inundacijska nizina grana se i u porječje Orljave, ali je poplavni pojas razmjerno uzak. Veće prostranstvo i zabarenost duž Lonđe, istočnog pritoka,  odražava, pored prevage mekšeg sastava okolnog zemljišta, i jaču povezanost s istočnim dijelom kraja, u čijoj je podlozi bilo mladih ulijeganja. Taj dio pripada i seizmičkijem prostoru čije je  žarište u Dilju.
        Modeliranje inundacijskih nizina odgovara suvremenim reljefnim procesima. Ti prirodni odnosi su djelomično modificirani društvenim utjecajima. Podignuti su nasipi radi sprečavanja razlijevanja i izmjene položaja korita; odvodnim kanalima meliorirani su neki močvarni prostori. Na osnovi  odnosa društvenih zahvata i mladih procesa modeliranja može se uočiti snaga i brzina procesa modeliranja.
        Relativno brzi procesi modeliranja inundacijskih nizina odgovaraju suvremenim klimatskim prilikama. Gorske su visočine pokrivene šumama, koje sprečavaju intenzivna spiranja. Praporni krajevi su u prirodnim uvjetima obrasli travama, samo požari i drugi slični zahvati oživljavaju spiranja.
        Na poplavnim nizinama oko rijeka Istočne Hrvatske nalazimo izdvojene «otoke» ili izdužene površine 3-4 m više naplavne ravnice. Sastav naplavne ravnice i položaj tekućica u njoj upućuje na to da je  posrijedi viši nivo riječnog uravnjavanja u sastavu kojega znatan udio ima pretaloženi prapor. U toj neplavljenoj ravnici tok Bosuta ima neobičan položaj. Bitulja i Berava, izvorišni krakovi Bosuta, otječu iz niže poplavne nizine u glavnu rijeku koja nastavlja otjecati kroz viši neplavljeni nivo.
        Neplavljena naplavna ravnica čini znatan dio nizinske Istočne Hrvatske. Najrasprostranjenija je u dijelovima koji su povezani s prapornim pokrovima. Prapor je u razdobljima slabije razvijenog vegetacijskog pokrova lako spiran i pretaloživ u niže dijelove. Neplavljena naplavna ravnica je društveno najvažniji element u reljefu Istočne Hrvatske, i na kojoj je izvršena rana agrarna kolonizacija.
        U geološki mladom razdoblju hladne pleistocenske klime gore Istočne Hrvatske bile su ogoljene. Samo u nižim dijelovima bila je vegetacija lišaja i mahovina, a grmolika stabla u zaklonjenijim i ocjeditijim dijelovima. Zamržnjavanjem i odmržnjavanjem nastajao je površinski rastrošni sloj koji je povremeno spiran prema nižim dijelovima. Taj je proces bio osobito intenzivan na terenima koji su sastavom i građom tome pogodovali, kao brežuljci u neogenim flišnim naslagama.
        U razdobljima otapanja snijega i odmržnjavanja tla, rastrošne ilovine su spirane i pretaloživane, a na nagnutim površinama klizio je površinski sloj. Bujičavi potoci su u podnožju nanijeli velike količine  trošnoga materijala. Tim složenim i intenzivnim procesom modeliranja nastalo je raščlanjeno površje gora. U reljefu gora došle su do izražaja razlike u sastavu i građi.
        Obilne i mutne vode slijevale su se u tekućice, a ove su se razlijevale i taložile velike količine naplavina. U toku hladnih i suhih razdoblja vjetrovi su iz naplavnih naslaga ispuhivali fine čestice, te na istaknutim dijelovima taložili pokrove prapora. Taj ritam izmjena procesa modeliranja nije bio samo između hladnijeg i toplijeg doba godine, već su se smjenjivala duža razdoblja hladnijih i suših te toplijih i vlažnijih godina. U toku toplijih i vlažnijih vremena hvatala se na prapornom pokrovu vegetacija i njezinim truljenjem nastali su humusni horizonti. U prapornom pokrovu ima nekoliko humusnih horizonta, a njihov poremećaj dokazuje da je bilo i mladih gibanja.


Raširenost glavnih elemenata reljefa
        Praporni pokrovi su u najmlađem i izmijenjenom klimatskom razdoblju znatnim dijelom erodirani i pretaloženi. Svedeni su na manji opseg i na njima je razvijen specifičan i izrazit reljef. Između dunavsko-dravskog i savskog, pritjecajnog prostora zaostala je đakovačko-vinkovačka praporna greda koje je za 10-15 m viša od okolnog tla. Đakovačko-vinkovačka praporna greda širi se na krajnjim dijelovima, osobito prema obroncima Fruške gore, gdje su i naslage najdeblje (do 20 m). Druga su dva znatnija praporna pokrova na izoliranim uzvišenjima Jabučke kose i Banskog brda.
        Praporne naslage su porozne i neuslojene, jedino se izdvajaju horizonti humusnog tla. Vode se lako procjeđuju i otapaju vapnene sastojine, koje se ponovno izlučuju u obliku slikovitih «patuljaka». Na površini prapora nastaju i plitke ponikve. Vododerine u rahlom praporu brzo se udubljuju i granaju, a do analognih oblika dolazi duž staza i putova. Zbog poroznosti tla u praporu mogu nastati izraziti strmci, od kojih se duž okomitih pukotina odvajaju veći blokovi tla.
        Porozni i na površini suhi prapor odgovarao je travnoj vegetaciji, truljenjem koje je u krajnjem istočnom dijelu nastao pokrov plodne crnice. Zbog ocjeditosti i pašnjačke vrijednosti prapornog te lakog kopanja pogodnih zemunica i privlačnog položaja na kontaktu prema naplavnim nizinama, tu su rano osnovane ljudske naseobine. Kopanje dubokih bunara kroz pokrov prapora bilo je uvjet za stabilna suvremena naselja. Izložene osobine ogledaju se u značenju đakovačko-vinkovačke grede, s obzirom na položaj naselja i prometnih veza. Praporna greda ima značenje prometnog praga između savskog i dunavsko-dravskog pritjecajnog prostora. Njezino značenje i mjesto najpovoljnijeg prijelaza dolazi do izražaja u položaju i ulozi vinkovačkog prometnog čvora.
        Spiranje s gorskih padina i taloženje u nižim dijelovima izmijenili su ravnotežne odnose i uvjetovali oživljavanje gibanja mozaičnih blokova stare panonske podloge. Za ovaj su kraj posebno važna naplavljivanja, čijoj koncentraciji odgovara ulijeganje podloge. Takav potolinski karakter kaločko-mohačkog kraja skrenuo je u mlađem pleistocenu Dunav prema jugu, a analogni odnos utvrđeni su i u južnom bačkom prostoru. Osobine površja u spačvanskom močvarnom kraju upućuju na analogno spuštanje podloge.
        Usporedo s ulijeganjem podloge i obilnim naplavljivanjem istiskivani su pojedini blokovi osnove. Takva gibanja gorskih blokova dolaze do izražaja u periklinalnim neogenih jezerskih pokrova  na rubovima gora. I priroda mladotercijarnih jezerskih naslaga (pijesak, laporci i sl.) upućuje na to da su u doba njihova taloženja reljefne  razlike bile manje. Zbog izdizanja gorskih jezgri naslage jezerskih pokrova redovito prema podnožju. Znatni su dijelovi neotpornih jezerskih naslaga erodirani i pretaloženi u niže krajeve. Teško je pouzdano utvrditi da li su i koliko gore stršile kao otoci u mladotercijarnom jezeru. Eventualne priobalne naslage su sprane, a erozijskim procesima, osobito u toku pleistocenskog zahlađenja, gorsko površje je znatno izmijenio.
        Gibanjima tla, u toku i nakon taloženja jezerskih naslaga, povećane su visinske razlike, oživjela je dubinska erozija i usječene su doline. Najznačajniji oblik tih procesa u našem kraju jest Požeška udolina koju modelira mreža Orljave. U izdvajanju udoline imale su glavnu ulogu uzdužne, usporedničke rasjeline, a duž poprečnih izdvojen je blok Požeške gore od Psunja na zapadu i Dilja na istoku. Duž posljednje rasjeline usjekla je Orljava probojnicu prema Savi.
        Orljava s pritocima izmodelirala je reljef Požeške udoline. Jaka spiranja s okolnih padina, osobito s Papuka i Krndije, nanijela su u toku pleistocena rastrošni pokrov, u kome su usječene mlađe doline. Jače naplavljivanje sa sjevera potisnulo je Orljavu i Lonđu prema južnom rubu, duž kojega je vjerojatno bilo i mlađih gibanja. Suvremena veća ocjeditost zapadnog porječja Orljave i barovitost oko istočnog pritoka Lonđe upućuju na nejednak iznos radijalnih gibanja u toku mlađe evolucije površja.
        Glavni dio Voćinske rijeke ima usporednički smjer, tj. u skladu je s bitnim crtama reljefa i rasjelinama koje izdvajaju mozaične blokove stare podloge. U istom smjeru pružaju se i gornji tokovi Orljave i Pakre; posljednja naglo skreće prema supsidencijskoj savskoj potolini.
        Istočna Hrvatska je važan dio rubnog pojasa panonske zavale. Njezine su gore jedan od važnijih izdignutih dijelova stare podloge. Taj se kraj približava jugoistočnom dijelu zavale ulijeganje koje je uvjetovalo najvažniji sutok u europskoj riječnoj mreži. U tom su kraju utvrđene duboke potoline maskirane debelim pokrovom mlađih naslaga.
        Na nestabilnoj podlozi izvršena su mlađa egzogena modeliranja, modificirana pleistocenskim zahlađivanjem. Na spuštenoj podlozi nataložen je debeo pokrov naplavina koji uvjetuje dalje ulijeganje. Iz pleistocenskog nasljeđa ostali su pokrovi prapora na istaknutim dijelovima, Sutok moćnih tekućica i kolebanje njihova vodostaja uvjetuju mlade reljefne izmjene neotpornog tla. Riječ je o nestabilnom prostoru, gdje  se gibanja podloge i dalje nastavljaju, što se odražava  i seizmičnošću. Izmjene u izgledu i odnosima naplavnog pokrova odvijaju se i pred ljudskim očima. Stabiliziranje i kontrola utjecaja ovih tekućica težak su i nužan društveni zadatak. Uspjeh tog rada ovisi o znanstvenoj spoznaji sadašnjeg stanja i toka procesa reljefnog modeliranja.
        
Biljni pokrov
        Istočna Hrvatska je kraj šuma, koje su joj u nedavnoj prošlosti bile osnovna značajka. «Slavonske šume» su svojom bujnošću budile divljenje i naivne zabrinjavale da će ostati «mrtvi kapital». Šumsko bogatstvo je u toku druge polovice 19. st. Privuklo kapital koji je u drvom osiromašenoj Srednjoj i Sjeverozapadnoj Europi imao moćno tržište, a plovne su rijeke omogućivale izvoz drveta. U velikoj potražnji građevinskog i industrijskog drveta ove su šume bile važan izvor ponude, a u tome i preostali dijelovi imaju značajnu ulogu. Eksploatacija šuma obogatila je i domaće vlasnike, a stečena sredstva bila su važna u agrarnom valoriziranju.
        Niske gore i ravnice pogodne su za rast šuma. Utjecaj visine i ovlaženosti unosi unutrašnje razlike, a s povećavanjem udaljenosti od mora smanjuje se količina padalina, što se također izražava u biljnom pokrovu. Zajednica hrasta kitnjaka i običnog graba koja je karakteristična za vlažniju središnju Hrvatsku, proširuje se i u ovaj kraj, gdje se postepeno prožimlje sa zajednicom hrasta sladuna i cera. Posljednja zajednica dominira u krajnjim istočnim dijelovima, gdje je godišnji prosjek padalina manji od 600 mm. U toj su općoj slici znatne unutrašnje razlike.
        Zbog visinskog utjecaja na Psunju, Papuku i Požeškoj gori najviše su zastupane bukove šume, ali razlike u sastavu tla i ekspoziciji uvjetuju pojavu hrastovih i grabovih sastojina. Gore visinski ne dopiru do kata četinjača. Na ocjeditim površinama, osobito na višoj naplavnoj ravnici zapadnog dijela, prevladavala je zajednica hrasta kitnjaka i običnog graba (Querceto-Caprinetum Croaticum). Te su šume rano krčene i na njihovim dobrim tlima provedena je kolonizacija. Na istočnohrvatskoj ravnici, tj. na njezinim ocjeditim dijelovima, jača udio hrasta medunca i cera (Querceto-confertae cerris).
        Prostrane poplavne «slavonske šume» dočekale su novije doba i bile objekt intenzivne eksploatacije. To su i sada naše najvrednije očuvane šumske površine; ti prostori ne mogu se bez velikih melioracijskih zahvata privesti drugoj svrsi. Eksploatacija ovih šuma je teža zbog osobina podloge, kasnije je počela i provodila se pod određenim nadzorom. To su šume hrasta lužnjaka (Querceto genistetum elatae) u kojima pored žutilovke (Genista elata) ima jasena, brijesta i slično. Zbog poplava  i kasnog listanja u ovim šumama ima dosta niskog rašća i grmlja.


Prvobitna vegetacija Istočne Hrvatske (prema S Bertoviću)
        Od prvobitnih sastojina malo je ostalo nakon intenzivne eksploatacije. Nestalo je nekadašnjih hrastovih divova, koji su privlačili divljenje na svjetskim izložbama. Radi se o probranim i regeneriranim šumama.
        Najveći kompleks tih šuma je u poplavnom spačvanskom kraju. One su priređene za racionalno gospodarenje. Kroz šumski kompleks prolazi samo trasa željezničke pruge Vinkovci-Brčko i suvremena cesta Zagreb-Beograd. Prosjeci izdvajaju «šumske table» i omogućuju racionalniju eksploataciju i druge ljudske zahvate. Sve veće gospodarsko značenje šuma te ograničene mogućnosti melioriranja upućuju na to da će  spačvanski kraj ostati jedan od najznačajnijih šumskih revira u Jugoslaviji. Ta šumska sredina važna je i za uzgoj plemenite divljači.
        Manje komplekse «slavonskih šuma» nalazimo u drugim dijelovima prisavskog pojasa, ali u njima nema prvobitnih formacija; sve su to regenerirani lugovi. Važnije su i prostranije hrastove šume na plavljenim nizinama duž Karašice i Vučice, u pridravskom pojasu. I to su regenerirane šume na mjestu nekadašnjih prostranijih pokrova; raionalnom eksploatacijom opskrbljuju tamošnju drvnu industriju. Manjih šumskih rezervata ima i u Baranji.
        U plavljenom pojasu duž nestabilnog korita Drave razvijene su mješovite šume topole, vrbe, brijesta, jasena i hrasta. Analognih močvarnih šuma, prošaranih livadama i vodenim površinama ima u baranjskom kutu, između Dunava i Drave. Kopački močvarni kraj jedan je od najvažnijih europskih ostataka tog pejzaža, u kome je razvijena odgovarajuća biozajednica.
        Prostrani močvarni livadarski krajevi na prisavskoj ravnici (Crnac i Jelas-polje) znatno su izmijenjeni nedavnim melioracijskim radovima. Znatne površine osposobljene su za uzgoj kultura. Tako se društvenim utjecajima mijenja izgled prvobitnoga vegetacijskog pokrova na nizinama Istočne Hrvatske. Propusni prapor smanjuje značenje padalina, te je na istočnim dijelovima đakovačko-vinkovačke grede i na padalinama Banskog brda u Baranji bila travna vegetacija. Na vlažnim dijelovima tih sušnih krajeva uspijevala je otpornija šuma hrasta sladuna i cera. Taj prijelazni kraj šuma i travne vegetacije, tj. «lesostepe», bio je privlačan za prvu kolonizaciju i u njemu su brojni povijesni tragovi.
        Istočna Hrvatska je u prirodnim uvjetima bila dobro pošumljena. Na gorama su prevladavale bukove, a u nizinama hrastove šume; na trajno vlažnim udubinama livade i šaševi; na suhim praporima otpornije travne zajednice, a oko rijeka zajednica hidrofilnih šuma. Društvenim utjecajem, osobito u novije komercijalno doba, šume su svedene na izolirane rezervate koji se nastoje racionalno valorizirati. Sekundarne  šume na gorama i u nizinskim lugovima jedan su od glavnih drvnih izvora naše zemlje uopće. Osobito je cijenjeno hrastovo drvo, koje se razmjerno sporo obnavlja, te će mu cijena u budućnosti sve više rasti.
        Na mjestu prvobitnoga vegetacijskog pokrova proširene su obradive površine, odnosno kultivirane biljke, jer ovaj kraj spada među naše najvrednije agrarne dijelove. Agrarno značenje kraja i opći  društveni razvoj nose izmjene koje mijenjaju prirodnu osnovu, a time utječu i na vegetacijski pokrov. Regulacijom riječnih korita sprečava se plavljenje okolnih pojasa.  Time se mijenjaju uvjeti za biljne zajednice koje su u toj sredini uspijevale. Sistemima kanala ocjeđuju se močvarni prostori i pretvaraju u obradive površine. Nužno natapanje kultura, u doba ljetnih suša, uvest će daljnje izmjene.
        Utvrđivanje prirodnih osobina tla i upoznavanje sastojina tla, koje odgovaraju pojedinim kulturama, utječe na usmjeravanje kultiviranja tla. Ne samo da se mijenja prirodni biljni pokrov već se postepeno ostvaruju povoljni ekološki uvjeti za birane kulture.
        U izgledu Istočne Hrvatske sve više prevladava kultivirani biljni pokrov. Na viši dijelovima gora i u nizinama, koje su edafski nepovoljne za kultiviranje, ostaju i racionalno se podržavaju šume, odnosno livade. Podržavanjem plemenite divljači šume dobivaju novu socio-ekonomsku važnost. U lovnom valoriziranju šume Istočne Hrvatske imaju izuzetne mogućnosti. Biljni pokrov Istočne Hrvatske odgovara suvremenom odnosu prirodnih uvjeta i društvenih utjecaja.


Tla
        Velik udio pokrova pleistocesnkih i holocenskih naplavina karakterizira Istočnu Hrvatsku. Izmijenjeni uvjeti taloženja u nižim dijelovima i različiti iznos spiranja gorskih padina, te utjecaj najmlađih ekoloških uvjeta ogledaju se u vrstama i rasporedu tala. S obzirom na ključnu ulogu poljoprivrede u gospodarstvu, tla imaju posebno geografsko značenje.
        Periglacijalnim procesima zamržnjavanja i odmržnjavanja, u toku hladnog pleistocena, trošen je površinski sloj tla i spiran niz gorske padine, koje su zbog hladnoće bile ogoljele. Kad je klima izmijenjena i postala povoljnija, preko gora se prevukao šumski pokrov. U tim šumama i uvjetima relativno vlažne i svježe klime razvila su se smeđa i isprana podzolasta tla, koja su i s obzirom na matični supstrat dosta kisela. Na mnogo mjesta tla imaju skeletnu strukturu, a uništavanjem biljnog pokrova i izmjenom prirodne ravnoteže lako se spiraju.
        Na zaravnjenim površinama i blagim padinama s tercijarnom podlogom nastao je intenzivnim pleistocenskim trošenjem debeo pokrivač ilovina. Ispiranjem trošnog sloja u šumovitoj i relativno vlažnoj sredini razvila su se na ilovastoj osnovi parapodzolasta tla. Uništavanje šumskog pokrova i neumješna obrada na padinama omogućili su jako spiranje, npr. oko gornje Orljave, na padinama Dilja i dr. Spiranjem površinskog sloja ogolićuje se svijetla i neplodna osnova; tako degradirano tlo mora se prepustiti sporoj obnovi prirodnoga pedogenetskog procesa. Treba primjenjivati mjere koje će spriječiti ili veoma smanjiti spiranje tla.


Raširenost glavnih tipova tala
        Osobito su važne vrste tla u ravničastom dijelu, gdje je glavnina obrađenih površina. Na podlozi prapora i pretaloženog prapora razvila su se smeđa karbonatna tla (gajnjače), koja upućuju na to da je kraj prvobitno bio obrastao šumama.  I gajnjače se na nagnutim površinama brzo spiraju, a površinski sloj je često ispran i degradiran. Sive gajnjače su redovito kultivirane različitim vrstama, od žita do vinograda. Agrotehničkim metodama (brazdanje u smjeru horizontala i sl.) sprečava se degradiranje ovih tala.
        Na blago nagnutim površinama prapora, u krajnjem istočnom dijelu oko Tovarnika, ima i černozjoma, koji je u udubinama često zabaren. Na višem praporu, koji prekriva ogranke Fruške gore, černozjom je spran i degradiran te prelazi u smeđe tlo.
        Veliki dijelovi Istočne Hrvatske su na poplavnim ravnicama duž glavnih rijeka, osobito oko Save i Vuke. Na tim terenima razvijena su tamna barska tla. Barska tla su zastupana i u brojnim udubinama više i neplavljene ravnice. Melioracijskim su radovima na znatnim površinama izmijenjeni prirodni uvjeti pa nalazimo različite etape kultiviranog tla.
        Barske crnice su najraširenije u poplavnom prisavskom pojasu. Ako melioracijskim radovima nisu kultivirane, prepuštene su specifičnom prirodnom pedogenetskom procesu. U vlažnim šumama površinski sloj ostaje dugo bogato natopljen, te fauna ne utječe na razvoj tla. Naprotiv, na livadama, koje su često dobivene na račun nekadašnjih šuma, podzemna je voda ispod površine i pogoduje stvaranju nepropusnoga glinenog horizonta; u sušem površinskom sloju krtice i gliste utječu na pedogenetski proces. Raspucavanje tla u toku sušnog razdoblja i ispunjavanje pukotina finim sastojcima uvjetuju različito reagiranje pri ponovnom ovlaživanju, te zbog toga nastaju neravnine («džombe»).
        Otkos i ispaša također utječu na razvoj tog livadnog tla.
        Razlijevanja visokih voda i izmjene položaja korita, osobito duž Drave i Dunava, utječu na sastav tla i modificiraju pedogenetske procese. Na tim recentnim aluvijalnim tlima mijenja se biljni pokrov i uvjeti života faune. Mladost i nestabilnost glavne su osobine ovih prirječnih pojasa. Radi kultiviranja tih mladih aluvijalnih tala valjalo bi provesti velike regulacijske radove, koji se, zbog posebnih razloga, u  nekim dijelovima (rezervati) i ne predviđaju.
        U pedološkim prilikama Istočne Hrvatske regionalne specifičnosti su značajnije od zonskih klimatogenih osobina. Sutok velikih rijeka bitno je utjecao na pedogenetske procese i stvorio sredinu u kojoj povremena plavljenja i zaostajanje močvarnih površina imaju veliko značenje. Mladim riječnim modeliranjem pleistocenski praporni pokrov je znatno smanjen.
        Rana kolonizacija i izmjene u prirodnom biljnom pokrovu, uglavnom u šumama hrasta kitnjaka i običnog graba, a prema istoku cera, bitno su utjecali na pedogenetske procese. Ublažen je proces ispiranja površinskog sloja i podzolizacije, ali je pojačano površinsko spiranje i degradacija.
        Uključivanje kraja u život širih prostora i opće razvojne tokove ubrzalo je izmjene prirodnih osobina i modificiralo pedogenetske procese. Daljnje socijalno valoriziranje kraja ovisi o regulaciji rijeka i kontroli vodostaja; time će se bitno izmijeniti prilike u poplavnim zonama, koje imaju znatan udio u Istočnoj Hrvatskoj. Porast potražnje agrarnih proizvoda, uvođenje kultura kojima pogoduje vlažna osnova (kukuruz, krmne kulture, različite repe i dr.) te velike potrebe za vrijednim hrastovim drvetom izmijenili su prirodne uvjete u Istočnoj Hrvatskoj. Taj složeni proces još nije završen, ali se nužno ubrzava i vrše se potrebne modifikacije te je znanstveno poznavanje tala osnovna potreba.
        Mnogi razlozi nameću da se, uz širenje i bonificiranje obrađenih površina, sačuvaju i prirodne biopedološke površine. Usklađenje tih dvaju ciljeva traži pronalaženje najboljih rješenja, što će se odraziti u izgledu ovog važnog kraja.
        Istočna Hrvatska je izuzetno povoljan agrarni kraj. Tla i njihove kvalitete imaju odlučujuće značenje u daljnjem društvenom razvoju. Duža iskustva i komercijalna orijentacija agrarne proizvodnje pogoduju primjeni suvremenih agrotehničkih metoda obrade i agrokemijskih poboljšanja tla. Razvijeno društvo postaje sve odlučniji pedogenetski faktor, a kultivirana tla nisu statička vrsta, već odražavaju stupanj valorizacije procesa.
        
Prirodni resursi
        Povoljan geografski položaj koji pogoduje valoriziranju autohtonih vrijednosti osnovna je prirodna vrijednost Istočne Hrvatske.
        Tu je veliko čvorište plovnih panonskih putova, čiji se ogranak (Sava) znatno približava jadranskoj fasadi, odnosno, slobodnim vezama s globalnom zajednicom. Aktiviranje tih veza, odnosno valoriziranje prednosti položaja Istočne Hrvatske, počelo je s uključivanjem panonske ravnice u život šire europske zajednice. To je bilo odlučujuće u gospodarskom razvoju kraja. Posebno je važno da su u južnom međurječnom sektoru (Slavonija, Srijem, Baranja, Bačka  i Banat) najvredniji dijelovi cijele srednjodunavske ravnice.
        Iskorištavanje savskoga plovnog puta u daljoj prošlosti odražavalo je nastojanje da se potencijalno najplodniji dio europskog poluotoka uključi u život širih prostora. Ta će nastojanja konačno uspjeti agrarno-manufakturnim preokretom u Sjeverozapadnoj Europi i valoriziranjem dunavske veze. Savski i dunavski put sustiču se u prohodnom kraju Istočne Hrvatske, što objašnjava pionirsku industrijsku i tržišnu ulogu Osijeka, te rano uočavanje potrebe da se kanaliziranjem Vuke i Bosuta dobije kraća plovna veza između Dunava i Save. Kanalom Vukovar-Šamac bitno bi se poboljšala veza između sustava dunavskih plovnih putova i Jadranskog mora. Bio bi to prinos da unutrašnje plovne veze  postanu ogranci svjetskoga prometnog sustava. Potreba kratke veze između Dunava i Save stalno je prisutna i teško je shvatiti da nije ostvarena.
        Spojna uloga istočnohrvatske nizine dolazila je do izražaja od davne prošlosti. Kraj obiluje spomenicima prapovijesnog razdoblja (Bijelo brdo, Vučedol i dr.); to je bio ključni sektor uz rimski granični pojas «limes», s uporištima Marsa, Cibale i dr. Taj je prostor imao presudnu ulogu u odnosima između srednjovjekovne Hrvatske, Bosne i Mađarske. Kroz taj prolazni kraj nadirala je turska vojska prema sjeveru i sjeverozapadu, a u njemu je organizirano važno uporište krajiške obrane i protunapada.
        Gospodarsko uključivanje u zajednički europski život oslanjalo se na bogatstvo «slavonskih šuma» i plodno tlo. Otporno hrastovo drvo se svestrano promjenjivalo (sve vrste građevinarstva uključujući i brodove, namještaj, goleme količine željezničkih pragova itd.). Destilacijom su dobivani traženi tanin i drugi proizvodi. Oko šumskog bogatstva splela se složena igra agresivnog kapitala, odumirajućeg feuda i podmitljive državne birokracije. U toku jednog stoljeća opustošeno je drvno bogatstvo, ostali su mali areali probranih šuma koje regeneriraju, a organizirani nadzor osigurava racionalnije valoriziranje. I pored toga što su šume svedene na ostatke, i to u krajevima koji su najnepovoljniji za eksploataciju i ne dolaze u obzir za druge svrhe, kvalitetno drvo je i dalje važan element gospodarstva Istočne Hrvatske. Prerada drveta pripada među najvažnije industrijske grane.
        Smeđa šumska tla i travne crnice pretvorene su u plodne oranice. Slavonsku šumu smijenila je «slavonska njiva». Ocjedita tla su pogodna za komercijalno traženu pšenicu, a na vlažnijim njivama odlično uspijeva svestrano primjenjiv kukuruz. Uz kukuruz odlično uspijevaju krmne kulture koje su osnova razvijenog stočarstva. Konoplja, šećerna repa i sl. namijenjeni  su industrijskoj preradi. Kroz dva stoljeća, nakon kolonizacije i prosvjetiteljskih vremena, stečena su velika agrarna iskustva koja olakšavaju uključivanje u suvremene agrotehnološke izmjene, te Istočna Hrvatska pripada među najnaprednije agrarne krajeve Jugoslavije. Istočna Hrvatska  je najistureniji dio agrarno vrijedne panonske ravnice prema prehrambeno deficitnom planinskom i primorskom dijelu zemlje. Taj položaj znači prednost u novim uvjetima povezanog života i razvoja tržišta, osobito na obalnoj fasadi.
        Suvremena agrarna proizvodnja neodvojiva je od povezanih industrija i prometno-komercijalnog uključivanja. Primjena agrokemijskih sredstava, raznovrsnih poljoprivrednih strojeva, selekcija sjemenja i upoznavanje tržišnih potreba važni su uvjeti suvremene agrarne privrede. Konzerviranje prinosa, prerada i priređivanje za tržišnu potrošnju uvjetuju niz gospodarskih grana. Cijeli taj povezani niz aktivnosti traži radno osposobljavanje i specijalizaciju. Suvremena poljoprivreda nije izdvojena aktivnost, već karika udruženog rada, ali sociobiološka uloga daje tom kolutu ključno značenje.
        Poljoprivreda Istočne Hrvatske ima veliku ulogu u razvojnom procesu cijelog nacionalnog kruga. Uz razvoj cjelokupnog agrara posebno se ističu one grane kojima odgovara tržišna konjunktura. Komercijalno vinogradarstvo ima dužu tradiciju, a novim uvjetima odgovaraju i napori da se što više razviju voćarstvo i povrtlarstvo. Velike potrebe nacionalnog tržišta pogoduju uzgoju šećerne repe.
        Komercijalni gospodarski razvoj nemoguć je bez prikladnog prometnog uključivanja koje je za istočnu Hrvatsku posebno važno. Čvorišni položaj u sustavu plovnih rijeka dopunile su željezničke pruge, u kojima su Vinkovci ključno nacionalno čvorište. Za mnoge centre bio je odlučujući prijelazni, mosni položaj (Osijek, Brod, Virovitica, Ilok i dr.). Svako od tih čvorišta je prometnim vezama uključeno u regionalno gospodarstvo, a to vrijedi i za razmjerno izoliranu Slavonsku Požegu.
        Sirovinska osnova (prapor i gline) pogodovala je razvoju ciglana, glavnog izvora građevinskog materijala. Pored velikih potreba regionalnih tržišta, ciglane Istočne Hrvatske, zbog povoljnih prometnih veza, opskrbljuju i dalje krajeve zemlje. Tome treba dodati i kamenolome u gorskim masivima, značenje kojih je veliko zbog sve većih potreba prometne infrastrukture i regulacijskih radova na tekućicama.
        Eksploatacijom prostranih šuma i viškom agrarne produkcije ušla je Istočna Hrvatska u razdoblje povezanoga tržišnog gospodarstva. Energetsko siromaštvo je velik problem daljnjeg razvojnog procesa i organizacije suvremenog života. Naslage ugljena su oskudne i slabe kvalitete. Nizinske rijeke nisu pogodne za energetsku valorizaciju. Nalazi i dosadašnja eksploatacija nafte i plina u pridravskoj ravnici upućuju na  to da bi se to moglo očekivati i u drugim dijelovima kraja, što bi bitno utjecalo na gospodarski razvoj. Manjak energije može Istočna Hrvatska  pokriti uvozom iz drugih dijelova zemlje ili inozemstva, tj. uključivanjem u veće energetske tokove, što je i opravdano s obzirom na njezino gospodarsko značenje.
        Prirodni izvori Istočne Hrvatske, u prvom redu šume i plodno tlo, valorizirani su u povezanom životu s drugim krajevima. Na tom putu  postignuti su znatni uspjesi. Prednost geografskog položaja važna je osobina kraja. Valoriziranje tih prednosti prirodne osnove obavljeno je i ima perspektivu u povezanom životu sa širim krajevima. Komercijalna orijentacija privrede i prometno povezivanje međusobno su uzročno povezani. Takvo usmjeravanje nameću dosadašnja iskustva i ono najviše obećava za budućnost kraja.


Osobine cjeline i dijelova
        Istočna Hrvatska je dio rubnog pojasa panonske ravnice. Sklop gora i ravnica je dobro izražen i daje kraju prijelazni karakter. Prema ovom dijelu ruba usmjerene su glavne panonske tekućice. To je dio jugozapadnog ruba do kojega dopiru jači maritimni vlažni utjecaji.  Veća količina padalina i koncentracija površinskog otjecanja značajne su osobine tog peripanonskog sektora.
        Okupljanje tekućica uvjetuje i veći nanos rastrošnog materijala, što je bilo osobito važno u toku pleistocenskog zahlađenja. Iz rastrošnih naplavina ispuhani su fini sastojci prapora. Mali nagibi i neusklađeni sutoci ogledaju se u vijuganju i razlijevanju tekućica. Uz  nužne regulacijske radove, vlažne prirječne nizine bile su vrlo povoljna osnova za uzgoj kukuruza koji je neposredno i posredno (krma  za stoku) najviše pridonio u gospodarskom valoriziranju i uključivanju u život širih prostora.
        Ekološki uvjeti pogodovali su razvoju bogatoga šumskog pokrova koji je odlučujuće utjecao na gospodarski razvoj. Prema vrstama i dimenzijama stabala razlikovale su se gorske i nizinske šume. Najvredniji «kapital» bile su nizinske hrastove šume, kojih je žir hranio bogatu divljač. U novim uvjetima agrarnog valoriziranja ravničastog kraja ostali su i dalje se racionalno iskorištavaju primjerci nizinskih šuma, a gore se zaodijevaju regeneriranim šumskim plaštom. Zelenilo, prirodno ili gajeno (različite kulture, topole), specifična je osobina Istočne Hrvatske.
        U Istočnoj Hrvatskoj glavna je pejzažna razlika između prostranijeg i otvorenog ravničarskog dijela na istoku i gorama prošaranog kraja na zapadu. Gorski kraj, između prisavske i pridravske ravnice, iako prostorno manji, bogatiji je pejzažnim raznolikostima. I u istočnom ravničarskom dijelu ima značajnih geografskih razlika, što se odražava u izgledu kraja i životu ljudi.
        Pejzažno prostranija je važna pribosutska nizina, između đakovačko-vinkovačke grede na sjeveru i Save na jugu. Niži istočni dio prekriva sag spačvanskih hrastovih šuma, koje su prvobitno bile značajne za cijeli kraj. Pribosutska nizina je razmjerno kasno koloniziranja i agrarno valorizira. Zaobilazili su je stari putovi i željeznička pruga. Na povišenim «gredama», «otocima», «gradištima» građena su naselja i krčenjem šuma širene njive, a niža «blata», «bare» i «mlake» iskorištavani su kao livade i pašnjaci ili su zaostali pod šumom.
        Dominirajućem kukuruzu postepeno je pridružuju i druge krmne kulture, što je povezano s komercijalno orijentiranim stočarstvom, a prijelaz na šećernu repu označuje velik korak naprijed. Uz spojne željezničke pruge prema sjevernoj Bosni, prekretničko značenje imala je suvremena cesta Zagreb-Beograd, koja je smjelo povučena kroz ovaj kraj. Sve jača orijentacija prema tržišnom gospodarstvu ogleda se u suvremenijem načinu života, ali će trebati još dosta radova da se otklone nepovoljne osobine. Kraj će stalno očuvati mozaičan izgled. Pribosutska nizina je specifičan pejzaž Istočnohrvatske ravnice i znatno se razlikuju od okolnih krajeva.
        Viši i suši, praporom prekriveni dijelovi istočnohrvatske nizine jednoličnijeg su izgleda. Prevladavaju pretaloženi napori, kojih je jedan pojas na sjeveru ograničen đakovačko-vinkovačkom gredom. Na ovom sušem kraju otvorena su polja jednoličnost kojih prekidaju mali gajevi zaostalih šuma i plantažni nasadi topola. Sela su veća i izdužena duž rano građenih cesta ili su kuće raspoređene duž ukrštenih ulica. To je kraj planski provođene kolonizacije za razliku od pribosutske nizine, gdje je ona provedena manje sustavno i s različitim uspjehom.
        U ravničarskom kraju posebno značenje imaju brežuljkasti pejzaži, koji su ocjeditošću privukli rano naseljavanje i imali posebno povijesno značenje. Reljefna raznolikost odražava se u razlikama prirodnoga biljnog pokrova i širenju odgovarajućih kultura. Uz povoljnu prirodnu osnovu, socijalni je faktor bio odlučujući u širenju vinograda. Takav raznolik pejzaž karakterizira brežuljkastu Đakovštinu, u kojoj je moćan crkveni feud ostavio izrazit pečat. Feudalni centri u Baranji, Dalju, Iloku te gradska žarišta Osijeka i Vukovara proširili su vinogradarstvo i voćarstvo na ocjeditim i sunčanim padinama prapornih pokrova.
        Širok tok Dunava i slikovito južno pribrežje daju pejzažnu privlačnost i značenje pojasu od Vukovara do Iloka, što se nastavlja dalje u Vojvodinu do Karlovca- Vukovarsko-iločko pridunavlje ima posebne prednosti. Otvoreni i dobro obrađeni praporni ravnjak završava prema Dunavu strmcem relativne visine 30 do 50 m. U njemu su potoci usjekli duboke i ponekad razgranate «dolove». Na izlazu dolova u pridunavsku naplavnu ravnicu smještena je glavnina naselja (Sotin, Opatovac, Šarengrad i dr.). Povijesni Ilok razvio se visoko (50 m) na strmcu, odakle se pruža jedinstven pogled na Dunav i okolnu nizinu, a gledan s Dunava podsjeća na primorske gradiće. Ti  slikoviti smještaji pogodovali su i prapovijesnim lokalitetima (Vučedol i dr.).
        Dunavsko priobalje od Vukovara do Iloka ima osobine «rivijere». Ta rivijera na kontinentu odrazila se u smještaju i životu Vukovara i Iloka te u razvoju dobra vinogradarstva. U suvremenim mogućnostima bržeg i lakšeg kretanja, te životnog prožimanja između zamornih gradskih sredina i osvježavajućih ugodnih krajeva, ovaj pridunavski pojas ima izuzetno značenje i može se povoljno valorizirati. Porast urbanih žarišta Osijeka, Vukovara, Novog Sada, Karlovca, Zemuna i Beograda treba odgovarajuće prostore osvježenja kao što je pridunavski pojas od  Vukovara do Slankamena.
        Analognih je osobina, ali manjih razmjera, pojas na sastavu Dunava i Drave s Jabučkom kosom (190 m). Praporni strmac prema Dunavu i Dravi je izrazit kao i u vukovarsko-iločkom pojasu. I ovdje su na tim slikovitim mjestima bila žarišta prapovijesnog života (Bijelo Brdo). Iako je to priobalje manjih razmjera, ono s okolicom čini kompleks jedinstven u Europi, gdje se suvremeni čovjek može ne samo odmarati i osvježavati već i učiti. Udarajući pod pravim kutom o strmine Jabučke kose, Dunav savija prema istoku, na što utječe i zapadni prirok Drava. Oko sastava dviju rijeka i dalje uzvodno je velik prostor, u kome se isprepleću voda i mlade naplavine. Na toj osnovi razvila se bujna močvarna biocenoza od najbogatijih europskih rezervata i lovišta.
        Hidromorfološki procesi i oblici te jedinstvena bicenoza i druge osobine kraja zaslužuju da se prostor oko sutoka Drave i Dunava očuva  kao park ne samo nacionalnog već i međunarodnog značenja; to bi privlačilo, osvježavalo, donosilo dobit i jačalo međunarodni ugled. Opći socijalni razvoj i njime praćene potrebe i želje nameću odgovarajući prilaz i valoriziranje prirodne osnove.
        Dva ogranka ravničastog dijela: prisavski i pridravski imaju posebnosti. Osobine Drave i smjer otjecanja značajni su za pridravsku ravnicu. Drava bogata nanosima rubno potiskuje pritoke, oko kojih su močvarni krajevi dobro obrasli šumama, a ove su važan element pejzaža i osnova gospodarskog valoriziranja. Udio šuma je veći u donjem dijelu, oko Vučice i Karašice, a uzvodno se povećavaju obrađena polja. Inundacijski pojas oko Drave je pošumljen, a pobrđa «gorice» izložena sjeveru nemaju vrijednost prisojnih prigorja. Ocjeditim podnožjem gora pruža se glavni naseljeni i obrađeni pojas.
        Prisavski pojas je uži, ali mnogo značajniji. Gotovo usporedničko pružanje uvjetuje prisojnu pitominu padalina Psunja, Požeške gore i Dilja. Taj privlačni prigorski pojas je kontinuirano naseljen a žarišta su u Novoj Gradiški i Slavonskom Brodu. Prisavska ravnica je najvažniji nacionalni prolaz i ima veliku međunarodnu ulogu. I ocjediti pojas duž korita Save prate naselja s mosnim centrima na važnim prijelazima  (Stara i Bosanska Gradiška, Slavonski i Bosanski Brod, šamac i dr.). Krajiška cesta povučena je podnožjem prigorja i postepeno je okružena nizom naselja. Željeznica je trasirana otvorenijim nizinskim krajem, a suvremena cesta povučena je još dalje prema poplavnom pojasu. Prometno značenje i zaštita vrijedne ravnice nameću definitivno reguliranje Save, a time bi se dobile i znatne meliorirane površine. Pejzaž prisavske ravnice ima prijelazan izgled; u ocjeditijem prisojnom dijelu društvena preobrazba ima odlučujući utjecaj, dok su u poplavnom dijelu bliže  Savi zaostale prirodne osobine plavljenih šuma. Sve upućuje na to da će intenzivnije valoriziranje ocjeditijeg i sunčanijeg prigorskog pojasa ostati trajna osobina prisavske ravnice.
        Gorski kraj Istočne Hrvatske ima izgled trokuta, kome je vrh okrenut prema istoku, a kraća osnovica prema zapadu. U srednjem dijelu gorskog trokuta je Požeška udolina. Pošumljenost je glavna osobina gora, izolirane krčevine na pogodnim proplancima imaju sporedno značenje. Uz šumsku eksploataciju može se očekivati rekreacijsko valoriziranje gora, što je, zbog nedovoljne prometne povezanosti i stupnja razvoja u početnoj fazi. Šumska  zastupljenost je proporcionalna visini; niska Dilj-gora prošarana je ostacima šuma i krčevinama.
        Najvažniji su i najprivlačniji prigorski pejzaži. Nerealno je prigorski pojas Psunja i Požeške gore i Dilja odjeljivati od susjedne ravnice, jer su funkcionalno povezani i njihovim dodirom proteže se niz naselja. Iako je prigorje dio gore, opravdanje je da se poveže s prisavskom ravnicom koja ima veliko značenje, s obzirom na odnos prema daljim prostorima. Prometno valoriziranje prisavske ravnice omogućilo je njezin gospodarski razvoj, okupilo naselja i potaklo širenje specifičnih komercijalnih kultura na padinama prigorja.


________________
GORSKA HRVATSKA
KARAKTERISTIKE PEJSAŽA I MOGUĆNOSTI ISKORITAVANJA
PLITVIČKIH JEZERA[7] 


        Uvod – Konstatacija, da su Plitvička jezera «jedinstvena ljepota» nije ni određena ni dovoljna. Pojam ljepote je relativan, osobito u prirodnim pojavama, od kojih svaka ima svoju posebnost, koja je čini onim što jest i određuje njezino značenje. Nastojati ćemo ukazati na tu specifičnost Plitvičkih jezera.
        Krš je bezvodan i suh, a na Plitvičkim jezerima voda dominira i javlja se u oblicima, mnogovrsnim po izgledu i dimenzijama. Istina, glavna tzv. Gornja jezera su na dolomitima, ali u drugim krajevima krša i ove stijene su bezvodne. Krajina oko Plitvičkih jezera obrasla je gustim šumama. Redovno riječne doline su u izvorišnom dijelu uže i pliće, a nizvodno se šire i udubljuju; naprotiv, dolina Korane, u kojoj su jezera, u gornjem dijelu je šira, razgranjena i otvorenija, a prelazi nizvodno u uzan i izoliran kanjon. Samo u visokim planinama, gdje je bila razvijena glacijacija, susrećemo slične pojave, ali ovdje su drugi uzroci.
        Plitvička jezera oduševljavaju i ponovno privlače onoga, koji ih je jednom posjetio, bude maštu kod onih, koji ih nisu upoznali. To malo «prirodno čudo» predstavlja veliku vrijednost ne samo za našu zemlju već i za čitavi svijet. Pa i pored toga Plitvička jezera su još teško pristupačna, posjećivana mnogo manje od mnogih drugih naših mjesta, a u svijetu slabo su poznata. Na samim jezerima ima veoma malo historijskih tragova, te je prirodni pejzaž srećom ostao dosta neizmijenjen. Nekoliko neukih zahvata u osjetljivi organizam jezera teško se osvetilo. Sreća, period iskorištavanja nije vremenski dug, jer bi inače imali još mnogo teže posljedice. Kao da je priroda gustim šumama sakrivala ovu znamenitost, a naši preci stoljećima nisu imali ni potrebe ni razumijevanja za takav pejzaž.
        Prirodna povezanost i harmonija elemenata pejzaža Plitvičkih jezera bitna je za njihove karakteristike i opstanak. Zbog toga je bilo logično i neophodno, da se Plitvička jezera sa svojom okolicom obuhvate u cjelinu, čija će se prirodna slika pažljivo čuvati i racionalno iskorištavati. Režim Nacionalnog parka došao je prije nego što su učinjene veće i bitnije greške.
        Prirodne pojave na Plitvičkim jezerima geološki su relativno mlade i osjetljive. To je krasan prirodni muzej, koji otvara pogled u prošlost i omogućuje da osjetimo ritam prirodnog života. U toj prirodnoj školi treba da se posjetioci uče i oplemene, u tome je velika i posebna društvena zadaća. Svrha je daljih izlaganja da raspravom o biti i osobinama ovih prirodnih ljepota potaknemo spoznaju i učvrstimo uvjerenje, da je njihovo čuvanje naša dužnost i najveći interes.
        
        Jezera se nalaze u sedlu između dugačkog lanca Kapele na sjevero-zapadu i strmog grebena Plješivice na jugoistoku. Ovuda je, s obzirom na reljef, najlakši prijelaz između ličke zavale, na jugozapadu i kordunske zaravni, na istoku, pa ipak u prošlosti nisu onuda vodile važnije prometne veze.
        U ovom graničnom prostoru zemljište je sastavljeno od krednih dolomita, koji se lako troše, zadržavaju vodu, omogućuju površinsko otjecanje i spiranje. Izvorišni ogranci Korane duboko su disecirali dolomitski teren i usjekli razgrananu mrežu dolina. Cijeli kraj je gusto pošumljen. Nemirni i pošumljeni pejzaž oko gornje Korane izrazito se izdvaja od golih vapnenačkih krajeva na istoku.
        Elementi pejzaža. Dok je u dolinama vidik stiješnjen i zatvoren, iznad nje su zaravni, ostatak ranijeg mirnijeg reljefa. Sa zaravni se otvara vidik, na kome se ističu izdvojeni grebeni Plješivice (1658), Medvjeđaka (884 m), Razdolja i Kapele /1280 m). Tako se s Bigine poljane (oko 740 m) otvara slobodan vidik, u kome se gube dolina Korane i u njoj skrivena jezera. Na vidiku se nižu male zaravni oko sela Plitvice, uvala pod Medvjeđakom i kraj oko Prijeboja, a približno u istoj su visini i izdvojeni brežuljci: Mukinje (720 m), Crni Vrh (755 m), Prošće (765 m) i dr. U reljefu pejzaža Plitvičkih jezera treba, dakle, izdvajati tri elementa: doline, okolne zaravni i izdvojene planinske grebene. Ova razlika naročito je važna za ocjenu osobina i pravilno korištenje cijelog kraja.
        Nasuprot raznolikostima izvorišnog kraja, mogu se u vapnenačkom dijelu nizvodno izdvojiti samo dva elementa: uzana kanjonska dolina i okolna kraška zaravan. Tamo je voda rijetkost, malo je rahlog tla, a šumski pokrov je rjeđi i kržljaviji.
        Sama jezera nalaze se u dolini dolomitskog dijela i u kanjonu, usječenom u vapnence. U dolomitskom dijelu su veća Gornja jezera, vrlo karakteristično raspoređena. Na krajnjim dijelovima su dva veća (Prošćansko oko 636 m, 68,27 ha, dubina oko 38 m i Kozjak oko 535 m, 81,51 ha, dubina oko 46 m), koja zahvaćaju 1,5 km2 ili 81% Gornjih ili 77% cjelokupne jezerske površine. Velika jezera pružaju se SZ-JI (Kozjak) ili S-J (Prošćansko jezero), tj. približno u dinarskom smjeru pružanja slojeva. Naprotiv, kraći i uži transverzalni dio, koji spaja ove uzdužne dijelove, ima velik broj manjih jezera.[8] Ciganovac bi se mogao uzeti i kao produženje Prošćanskog jezera. Razlika u dimenzijama širih, longitudinalnih i užih, transverzalnih dijelova redovita je pojava kod dolina, a isto tako i jezera, koja se u njima formiraju.
        Pored utjecaja položaja slojeva, na izgled doline utječe i sastav. To se veoma lijepo vidi kod Kozjaka: sjeveroistočna obala u vapnencima je jednostavna i bez zaliva, naprotiv suprotna obala u dolomitima vrlo je raščlanjena. Jednostavnost i grubost oblika u vapnenačkom zemljištu dolazi još više do izražaja u kanjonskoj dolini, koju je Korana nizvodno usjekla. Kanjon je karakterističan oblik za vapnenačke terene. U kanjonskoj dolini su tzv.  Donja jezera (Milanovac, Gavanovac, Kaluđerovac i Novakovića brod), koja malim dimenzijama odgovaraju osnovnom dolinskom obliku, u kome su smještena. U obliku doline Korane odražavaju se, dakle, petrografski sustav i tektonska građa. Složena dolina je u skladu s uvjetima, koji su utjecali na njeno formiranje. Ali kako objasniti da se u jednoj dolini prirodnim procesom formiraju jezera?
        Postanak. Ovo se pitanje nameće svakom posjetiocu. Pokušat ćemo dati što jasniji odgovor. Najprije ćemo se osvrnuti na tumačenje geologa F. Kocha[9], koje se bitno razlikuje od našega[10]. Koch smatra da su jezera  tektonskog postanka. «Prigodom nabiranja formirane su udubine, sinklinale i u njima se nakupila jezera, a na grebenima, antiklinama između njih formiranju se sedrene brane», Ali ova pretpostavka ne odgovara stvarnosti, što se lako vidi na licu mjesta, a i na Kochovoj geološkoj karti[11] i profilima. U stvari dobar dio zavale Kozjaka, zasijeca antiklinalu: a i sama pretpostavka, da su se tektonski oblici davnog, postkrednog nabiranja dosada održali, vrlo je nevjerojatna. Protočne vode relativno brzo zatrpavaju jezerske zavale i  tako stvaraju normalne uvjete za svoj rad. Vidjeli smo, da se oko jezera širi visoka (iznad 600 m) i otvorena zaravan, u koju je usječena dolina Korane. U današnjem reljefu očuvani su, dakle, tragovi više erozivnih faza. Kroz dugo geološko doba, koje je poslije nabiranja proteklo, erozivni procesi brisali su i nekoliko puta mijenjali raniji reljef ponovo ga prilagođavali zakonima svoga rada. Prije udubljivanja današnje doline bio je blag reljef, u kome se isticala prostrana zaravan, čiji su se dijelovi očuvali oko jezera. U pružanju glavnih oblika  reljefa Kapele, Razdolja, Medvjeđaka, Plješivice i udolina između njih dolazi do izražaja dinarski smjer SZ-JI, dok je prosječni smjer pružanja jezera, odnosno Korane JZ-SI, dakle suprotan i neovisan o tektonskoj građi. Protiv Kochovog objašnjenja govore, dakle, unutrašnja građa i oblici reljefa.
        Ima i drugih pretpostavki o postanku jezera, ali su one nevjerojatne te ih je razvoj znanosti odbacio, ili su nedovoljne, pa ih ovdje nećemo ponavljati.


Geološki sastav okolice Plitvičkih jezera (po F. Kochu): 1. pločasti vapnenci gornje krede: 2. dolomiti gornje krede; 3. rudistni vapnenci; 4. naslage gornje krede.
        Pred sobom imamo složenu riječnu dolinu, široku i otvorenu u dolomitima, uzan i dubok kanjon u vapnencima. Sedrenim barijerama pretvorena je dolina u niz jezera. Treba objasniti, kako se rijeka mogla preobratiti u niz jezera, odnosno kako je došlo do stvaranja sedrenih barijera? Proces formiranja sedrenih brana objasnio je prof. I. Pevalek[12]. Prema tim rezultatima brane nastaju radom biljki. Mahovina Bryum, koja dobro uspijeva u prelivnoj vodi, izdvaja iz vode otopljeni vapnenac, okamenjuju se njeni stariji dijelovi i tako se barijera izdiže; pritom se vodopad bočno pomjera i osigurava, ravnomjeran rast brane.  Druga mahovina Cratoneuron uspijeva u vodi, koja pada. I njeni stariji dijelovi se inkrustiraju i tako se barijera nizvodno proširuje. U ovom procesu sudjeluju neke druge biljke, osobito trava rosulja (Agrostis). Fitogene barijere nestabilni su i krhki oblici. Inkrustacijom mahovine Cratoneuron i širenjem barijere stvaraju se natkriti prostori i čitavi sistemi pećina. Može doći do urušavanja pećinskih tavana i razbijanja brana.  U životu Plitvičkih jezera bilo je više takvih promjena.
        Neke su bigrene barijere zbog lomljenja ostale bez funkcije i nestala su čitava jezera. Na sjevernoj strani Gradinca, očuvani su  dijelovi brane, koja je oko 7 m iznad današnje razine jezera; lomljenjem brane oteklo je i jezero, koje je bilo iza nje. I na sjevernoj strani brijega Gradine nalazimo široku suhu barijeru, na koju je skrenuo pažnju I. Pevalek, a vjerojatno je u vezi sa spomenutim dijelom brane na suprotnoj strani jezera. Put između Milanovca i Gavanovca u Donjim jezerima usječen je u suhom bloku sedrom iz čije se građe jasno vidi, da je dio nekadašnje jezerske brane. Tragove lomova i umrtvljavanja brane nalazimo i na prvom padu Korane. Na preostalom višem mrtvom dijelu smještena je vidilica. Kroz umrtvljeni dio usječen je i put, kojim silazimo prema Golubnjačama. Te brane su izvjesno razorene urušavanjem unutrašnjih pećina. Nagli izljevi jezerske vode i koncentracija otoka pojačali su lomove i prodore. Čim su se na prodore kolonizirale mahovine, koje uvjetuju izdvajanje otopljenog vapnenca, počela je regeneracija brane.
        U kategoriju gore izloženih pojava izvjesno spada i snižavanje razine Ciginovca, koje u toku posljednjih godina redovito nastupa u ljetnim mjesecima, što opravdano zabrinjava ljubitelje Plitvičkih jezera[13]. Gornji dijelovi brane Ciginovca ostaju nekoliko mjeseci bez vode, pri čemu se suši vegetacija, koja uvjetuje inkrustacije i život sedre. Bez obzira na to, što je ta pojava vjerojatno pojačana negativnim utjecajem čovjeka, vidjeli smo, da je i prirodnim procesom dolazilo do analognih i još većih promjena. Umrtvljavanje  brane i promjene u izgledu jezera mogu nastupiti i na druge načine. I. Pevalek ukazao je na to, da jači rast jedne barijere uvjetuje brže izdizanje jezerske razine iza nje, potapanje i umrtvljavanje uzvodne barijere i spajanje dvaju ili više susjednih jezera. Takve se uronjene brane vide u Gradinskom jezeru. Plitvička jezera, dakle, žive  relativno brzim životom i podliježu promjenama, koje i čovjek može osjetiti i utjecati na njihov ritam. 
        Ima još jedan proces, koji je dosad imao mnogo težih posljedica i njemu je podleglo nekoliko jezera na izvorišnim krakovima Korane. Svaka bigrena prečaga ujezeri vodu iznad sebe i tako se u jezeru voda pročišćuje i ostavlja  mehanički materijal, koji donose pritoke. Taj je proces filtriranja preduvjet za rast sedrenih barijera, jer prelivna voda nema materijala, kojim bi erodirala, uništavala vegetaciju i ometala izlučivanje sedre. Naplavni materijal ostaje u najvišem jezeru i postepeno ga zatrpava, dok su niža jezera zaštićena živim barijerama. Kad se gornje jezero ispuni, počinje erozija naplavne ravni, usijecanje u umrtvljenoj brani i naplavljivanje nižeg jezera.  Tako se rastreseni materijal postepeno prenosi nizvodno i zatrpava jezera i erodira sedrene brane.
        U dolini Bijele Rijeke nalazimo tragove nekoliko nestalih naplavljenih jezera i više ili manje erodiranih sedrenih brana. Uz cestu kod Končareva mlina, iznad Gornjeg Ljeskovca, očuvani su tragovi brane i bijelih jezerskih naslaga. Bijela Rijeka razara i branu na kojoj je Gornji Ljeskovac. Voda dijelom otječe kroz unutrašnje šupljine brane, do kojih dopire kroz ponore u naplavinama. Najljepši primjer tog uništavanja brane i erozije naplavne ravnice imamo kod samog Ljeskovca. Naselje je na brani, koja je zatvarala prostrano jezero?[14] Kad je jezero bilo zatrpano, počela je evakuacija naplavnog materijala, erozija brane i zatrpavanje nižeg Prošćanskog jezera. Već je zatrpan prostran zaliv i formirana Delta.  Proces naplavljivanja i erozije brane pomjera se, dakle nizvodno. Veličina Prošćanskog jezera zadržat će proces i za duže vrijeme zaštititi niža jezera, ali je sigurno, da će i ono u današnjim uvjetima podleći sudbini već zatrpanih jezera.
        Val naplavljenog materijala pomjera se, dakle, postepeno nizvodno i gornji dijelovi doline ponovno se udubljuju i pročišćuju. Postoje mogućnosti, da u pomlađenim dolinama na pogodnim mjestima oživi fitogeni proces  lučenja sedre i ponovo uvjetuje ujezerivanje toka i tako otpočne novi ciklus.
        Izložili smo naše shvaćanje o brzini razvoja i promjenama sedrenih brana, zatim ukazali da su jezera izvorišnog dijela podlegla procesu akumulacije. Taj neprekinuti i relativno brz val zatrpavanja upućuje na zaključak, da su jezera geološki veoma mlade tvorevine; u prilog tome govore i drugi elementi.
        Prema najnovijim paleoklimatskim i geomorfološkim rezultatima naš kraj je u doba maksimuma virmske glacijacije bio iznad granice šume[15]. U tom hladnom kraju dolazilo je na strmim padinama trošnih dolomita, zbog naizmjeničnog zamržnjavanja i odmržnjavanja, do snažnih kliženja i zatrpavanja nižih dijelova. U tim bi prilikama relativno male zavale bile brzo zatrpane i jezera bi nestala. Ne samo da do toga nije došlo, već su jezerske obale stjenovite i bez rastresitog pokrova. To nas upućuje da je dolina u toku glacijacije bila bez brana i kontinualno nagnuta, te je trošni materijal nesmetano evakuiran, prema donjem dijelu toka. Kad je klima otoplila, pa su nastupili povoljni uvjeti, šume su prekrile naš kraj, a u koritu Korane naselile se biljke, koje izdvajaju sedru i uvjetuju stvaranje brana i ujezerivanje toka. Taj  biogenetski proces izmijenio je morfološki razvoj. Otvorena i kontinualno nagnuta dolina pretvara se u niz jezera;  mjesto daljeg udubljivanja, sedra pregrađuje korito i izdiže razinu vode. Najpovoljniji  uvjeti za obrazovanje brane bili su u transverzalnom dijelu toka između Prošćanskog jezera i Kozjaka, gdje je tok prosijecao slojeve nejednake otpornosti. Voda se prelijevala preko otpornih slojeva i na tim mjestima su se mahovine najlakše kolonizirale.
        Raspored sedrenih brana ukazuje, da vapnena otopina pritječe iz dolomitskog područja oko gornjih jezera. Dolomiti su, kao što smo rekli, dosta trošni i veoma dobro obrasli i sedra je vrlo muljevita, izvjesno zbog dolomitskog sastava priticajnog područja. Mikroorganizmi humusnog pokrova pojačavaju otapanje podloge i voda, koja pritječe jezerima, bogata je vapnenom otopinom. Da sedra potječe iz šumovitog područja Gornjih jezera dokazuje njeno veće obilje u dijelu kanjona, koji se neposredno nastavlja na Velika jezera. Nizvodno su sedrene brane manje moćne i rjeđe. I proces formiranja barijera i ujezerivanja pomjera se nizvodno. Današnji biogenetski procesi i klimatske prilike pogoduju, dakle, otapanju vapnenca u okolici i lučenju sedre na branama. Morfološka analiza i klimatske rekonstrukcije upućuju, da su ovi uvjeti nastupili u postglacijalnom vremenu.
        I A. Gavazzi[16] ističe značenje diluvijalnih klimatskih promjena za formiranje sedrenih brana. Po njegovom mišljenju brane su rasle u toplije doba interglacijacije, a erodirane u doba glacijacija. Vidjeli smo da morfološka  analiza ne dopušta pretpostavku da su današnja jezera postojala za vrijeme posljednje glacijacije. Plitvička jezera su, dakle, postglacijalna tvorevina – do istih zaključaka došli smo promatranjem sedrenih brana u koritu Une[17].
        Šumski pokrov ne samo da pojačava kemijsku cirkulaciju vapna, već garantira opstanak jezera. Dolomitsko je zemljište ne samo trošno već i dosta strmo. Kad ne bi bilo šumskog pokrova, jako bi spiranje brzo zatrpavalo zavale i ugrozilo opstanak jezera. Devastacija i krčanje šuma u porječju Bijele rijeke uvjetovali su i ubrzali zatrpavanje jezera i eroziju duž tok toka.
        Plitvička jezera su morfološki mlada i vrlo nestabilna; ona zavise o labilnoj ravnoteži različitih prirodnih faktora, koja se može ugroziti i antropogenim utjecajima.
        Čuvanje i korištenje. Očito je da je dinamika sedrenog lučenja, stvaranja i održavanje jezera biološki uvjetovana. Svaki zahvat u biljni pokrov mora se štetno odraziti na jezerima. Priđimo bliže branama, razgledajmo život mahovina i građu sedre! Konstantno kupan snažnim mlazom vode Cratoneuron je svjetlozelen – vidi se, da je biljka donjim dijelom inkrustirana – Uzmete li jedan busen, vidite, da je biljka donjim dijelom inkrustirana – okamenjena. Pogledamo li građu sedre, vidimo, da se ona sastoji od spleta cjevčica i vlakanaca, koji odražavaju okamenjene dijelove mahovine i drugog bilja. Pred nama su procesi i rezultati velikog biokemijskog laboratorija; on je osjetljiv kao i umjetne ustanove te vrste. Upoznavanje biti pojave i načina njenog postanka upućuju, i mjera opreznosti nalaže, da se ovaj osjetljivi organizam čuva od svakog umjetnog zahvata.
        Ograničavanje pažnje i posjete na sama jezera i barijere je ne samo opasno već s estetskog, praktičkog i kulturnog stanovišta nedovoljno i štetno. Iz neposredne blizine mogu se vidjeti detalji, a često se ne mogu sagledati ni čitave barijere. Ako želite sagledati divne sastavke, treba izabrati pogodnu točku s ruba kanjona; pregled  poprečnog dijela između Prošćanskog jezera i Kozjaka možete vidjeti s Medvjeđaka, Labudovačku barijeru s Tomićeva pogledala itd.
        Zatvoreni dolinski pejzaž zamara i nije pogodan za duži boravak. Ovakva posjeta doživi se, ali ne uživa, u sjećanju ostaju detalji, ali je  nemoguće obuhvatiti cjelinu. Duboka i dobro pošumljena dolina vlažna je i neprijatna za duži boravak. Poznata je činjenica, da se i u suhim dolinama biraju mjesta za duži boravak na višim stranama, a to je na Plitvičkim jezerima, zbog klimatskih razloga, nužda. Smještanje turističkih objekata u dolini i na obali jezera bilo je ne samo s prirodnog stanovišta štetno, već i s gospodarskog gledišta nekorisno. Ovo je naročito važno, s obzirom na budući kompleksniji i širi razvoj turizma na Plitvičkim jezerima.
        Istakli smo, da su Plitvička jezera jedinstveni prirodni objekt, koji može mnogo odgajati i širiti poznavanje i razumijevanje prirodnih znanosti. Ako posjetimo samo dolinu, drugi razni elementi ostaju neprimjećeni. Tko sagleda tragove dominirajuće zaravni oko jezera, s koje se izdižu  izolirani planinski grebeni, uočava položaj usječene doline i jezera u njoj. Sama od sebe nameće se misao: «Kakav je odnos među ovim oblicima?» Čovjek traži odgovarajuće rješenje. Ako s vrha Velike poljane promatrate niz barijera između Labudovaca i Kozjaka, onda jasno uočavate osnovni oblik normalne doline, koja je nizom barijera pregrađena. Nagib potopljenih dolinskih strana i vodoravnih barijera podsjećaju na istu sliku, koju imate kod umjetno pregrađenih riječnih dolina. Rasplet ove kombinacije oblika može biti jedan i sugerira rješenje problema postanka jezera.
        Različiti elementi u pejzažu izazivaju i kod neupućenog kombinacije i pružaju priliku da se i prosječno obrazovanima objasni njihov odnos.
        Izložena složenost, nedjeljivost i ljepota Plitvičkog pejzaža nametnuli su potrebu, da se uz velike žrtve i poteškoće čitav kraj obuhvati u cjelinu i stavi pod režim Nacionalnog parka. Društveno značenje kraja treba cijeniti s obzirom na postojeće prirodne uvjete i nove pravne mogućnosti.
        Društveno značenje. U zapadnoj agrarno-stočarskoj privredi okolice i našem pretežno seoskom društvu ranijih vremena nisu Plitvička jezera mogla imati veće značenje i današnju privlačnost. I seljak i feudalac živjeli su u slobodnom prostoru, oba su cijenila produktivno tlo. Feudalac je za smještaj svog sjedišta birao obrambenu pogodnu i prometno važnu točku. Pejzaž Plitvičkih jezera nije bio pogodan ni za jednog ni drugog. Njegove guste i vlažne šume su u ono doba bile «Đavolski vrt», ranijih pisaca. Male ruševine na Gradini iznad Kozjaka i njihova neizvjesna uloga dokaz su, kako je to moralo biti neznatno i efemerno uporište.
        Rimska civilizacija je u našim krajevima dolazila do izražaja u važnim naseljima na biranim mjestima i vezama između njih. Ona nije mogla  ni brojem ljudstva ni svojom tehnikom izmijeniti opći izgled pejzaža. Rimski putovi birali su suhe i otvorene zaravni Korduna i zapadne Bosne. Plitvička jezera, s potpuno drukčijim osobinama, ostala su po strani.
        I u doba, kad je naš kraj graničio prema Turskoj, njegove šume izdvajale se jače od okolnih krajeva. Put i prodori iz Bosne prema zapadu išli su preko Kulen Vakufa i Udbine. Otvoreni pejzaži polja i suhih zaravni bili su naseljeni, iskrčeni i pogodni na pokrete i snabdijevanje turske konjice i odvijanje sukoba. Naprotiv, valovitu, nenastanjenu i gusto pošumljenu okolicu Plitvičkih jezera trebalo je izbjegavati. Tek u drugoj polovici 18. stoljeća izgrađeni su duž Korane, istočne obale Kozjaka i prema Priboju krajiški čardaci. Ali stalnih stanovnika nije bilo i u kraj oko jezera dolaze samo vojna lica. I novija cesta, potpuno dovršena tek god. 1870., od Bihaća za Senj preko Priboja ima svoj najslabiji sektor kroz razrovani teren, između Priboja i Ljeskovca.
        Tek političko-društvenim promjenama u drugoj polovici 19. stoljeća počinje brži razvoj naših gradova, a u prvom redu Zagreba. Nastupa sve veća potreba izlaska iz gradskih ulica u slobodan prostor. Pod utjecajem dominirajućeg romantičnog duha traže se i slave lijepi vidici, prirodne rijetkosti, historijski spomenici i sl. Plitvička jezera upravo su odgovarala tom ukusu. Njihovi vodopadi, jezera i kanjoni oduševljavaju. U posljednjim decenijima 19. stoljeća počinju prve vrlo naporne posjete. Trebalo je kočijama prevaljivati dugi put od Karlovca ili Josipdola. Tako skupa putovanja mogli su izvršiti samo rijetki pojedinci.
        Rađa se ideja da bi se prirodne pojave mogle i uljepšati; pri tome se devastira zatečeni inventar i ometa prirodni proces. Tadašnji ukus i potrebe najviše zadovoljavaju vodopadi i jezera. Svatko se želi što više približiti da vidi, prelivne boje, da ga poškrope sitne kapljice. Želi se stanovati u blizini slapova, čuti njihov šum ili gledati s prozora, bez obzira što su ti položaji ne samo za prirodu opasni već su, zbog vlage i osiromašenog vidika i čovjeku nepovoljni. Iz naivnog shvaćanja potekli su štetni umjetni zahvati i betonski objekti na sedrenim barijerama. Postupak je donio mnogo negativnih posljedica, a moglo je biti i veće štete. Sreća što, zbog zaostalog prometa, nije bila moguća masovna posjeta.
        I u ovom kraju dogodile su se promjene i odvijao proces, koji je mijenjao uvjete života i korištenje područja Plitvičkih jezera. Svištovskim mirom (1791.) pomjerena je granica prema Turskoj na rub bihaćke zavale; time su nastala mirnija vremena i povoljniji uvjeti za život u kraju oko jezera. To je bilo u skladu s porastom domaćeg stanovništva i povećanim potrebama za gospodarskim površinama.
        Ranije su korišteni samo slapovi na Bijeloj rijeci i barijerama za mlinice i stupe, a na livade okolnih ravnjaka dogonjena je stoka na ljetne ispaše. S ocjeditih i sunčanijih dijelova u izvorištu Bijele rijeke kolonisti se spuštaju nizvodno, pri čemu vodopadi omogućuju smještaj mlina i domaćinstva, a pored sastava Bijele i Crne rijeke seoskom kolonizacijom i prometnim objektima nastaje Ljeskovac, koji je postao važna kiridžijska postaja na putu Bihać-Senj. Na suprotnoj strani, selo Plitvica na ocjeditoj zaravni je najstarije naselje. Na Vojno-kiridžijsku postaju Priboj nadovezuje se kolonizacija Jezerca. Izolirana gospodarstva na Velikoj poljani spominju se od početka XIX. Stoljeća, a jače su ih privukli izgradnja (hotel 1896.) i zarada uz turističke objekte[18]. Na selo Plitvice nadovezuje se kolonizacija Bigine poljane.
        Tako su istodobni proces seoske kolonizacije i građanskog turizma ugrožavali prirodnu ravnotežu i opstanak jezera. Građevinski radovi su direktno napadali osjetljive brane, a seosko krčenje šuma i prekopavanje padina utiralo je put eroziji i zatrpavanju jezera. Uništavanju šuma pogodovala je i pilana u Ljeskovcu. Ovaj antropogeni utjecaj sigurno je ubrzao zatrpavanje jezera u dolini Bijele rijeke i taloženje delte u Prošćanskom jezeru.
        Društveno-tehnički razvoj i političke zloupotrebe između dva Svjetska rata pogodovali su i ubrzali negativan proces. Poraslo je gradsko stanovništvo, a time i potrebe izlaska u prirodu. Produženjem ličke pruge približila se željeznica jezerima, a uvođenje automobilskog prometa olakšalo je svladavanje smanjenog udaljenja od pruge do jezera (Rudopolje-Velika poljana, pješačka staza 13 i Vrhovine-Velika poljana, cestom 24 km). Ranijim pojedinačnim posjetima pridružili su se masovni, a osobito školski izleti. Pojačalo se gomilanje objekata uz jezera, a time i opasnost za njihov opstanak i pravilno korištenje.
        U toku drugog Svjetskog rata uništeni su svi turistički objekti i trebalo je početi iznova. Izložit ćemo turističke mogućnosti u novim prilikama i probleme, koji se u vezi s time postavljaju, kao i rješenja, koja se na temelju toga i dosadašnjih iskustava nameću.


Nacionalni park
        Prva i logična mjera, koju su vlasti izvršile, bilo je stavljanje čitavog kraja pod režim Nacionalnog parka. Zadaća je Nacionalnog parka ne samo da očuva postojeće prirodno stanje, već omogućiti da se pejzaž povrati – koliko je moguće – u prvobitni izgled. Domaćem stanovništvu treba  spriječiti da sječom i krčenjem dalje remeti ravnotežu između razornih sila i zaštitnih faktora. Zapravo u Nacionalnom parku ne bi smjelo biti privatnog posjeda. Na žalost to nije moguće provesti, ali zato treba izvršiti stroga ograničenja privatnih prava i dovesti ih u sklad sa zaštitnim mjerama Nacionalnog parka. Dosadašnja negativna iskustva pokazuju, što bi moglo biti, ne stane li se na put samovolji i ne zaštiti osjetljivi prirodni organizam jezera. 
        Nacionalni park zahvaća prostor od 19.200 ha i izdužen je SZ-JI, to je približno smjer dvaju najvećih jezera i jezerskog slivnog područja. Gotovo nedirnute i manje iskorištene šume Javornika, Kapele i Razdolja uvjetovale su da se zaštitno područje jače proširi prema SZ-u i na taj način očuvaju divni primjerci prvobitne vegetacije. Naprotiv, kraj na jugoistoku, koji je za priticaj vode najvažniji, obuhvaća više krčevinskih površina i prirodna  vegetacija je degradirana.  Šteta, što intenzivno iskorištavanje terena, veća naseljenost i prometne veze nisu dopuštali proširenje zaštitnog područja i prema zapadu.
        Zaštićeno područje obuhvaća više raštrkanih naselja: Čujić krčevine, Sorića krčevine, Priboj, Korenička Kapela, Rudanovac, Vrelo, Korenička Rijeka, Homoljac, Uvalica, Končarev Kraj, Vukmirović, Plitvički Ljeskovac i Mirić  Štropine na jugu; Jezerce, Velja Poljana, Zaklopača, Rastovača, Korana, Poljanak, Plitvice i Rodićeve kuće na istoku i sjeveroistoku; Bigina Poljana, Čorkova Uvala i Kuselj na sjeveru; Gornji Babin Potok na zapadu. Očito se vidi, da su otvoreni vapnenački pejzaži na jugu i istoku, naseljeni jače od nemirnog i gusto pošumljenog dolomitskog kraja.
        Prisustvo stalnog agrarnog stanovništva i njegove potrebe nametnuli su podjelu parka na dva pojasa različitog režima. U širem zaštitnom području mora se dopustiti ispaša određenih površina i strogo propisano šumsko gospodarenje, ali je zabranjeno svako samovoljno mijenjanje i korištenje prirodnog inventara. Naprotiv, u unutrašnjem zaštitnom području (rezervatu prirode) mogu biti izuzetno dopuštene samo zaštitne mjere[19]. Zadaća je ovih propisa, da se umjetni zahvati što prije i što bolje zacijele i povrati prirodna ravnoteža.
        Najveće promjene prirodnih uvjeta nastale su u poriječju Bijele rijeke. U gornjem otvorenijem i sušem dijelu doline, oko Vukmirovića, šume su znatnim dijelom potisnute, ojačalo je spiranje tla i pejzaž je izgubio prvobitni izgled. Korišteni su slapovi i brzaci ili stvarani umjetni radi pogona mlinova i pilana. Naselja i domaćinstva su se smjestila na mjestima, koja su davala pogonsku snagu. Tok je izgubio svoj prvobitni izgled i sedrotvorni proces sasvim je potisnut. Zatrpani su bazeni iza barijera. Prevladalo je  erodiranje i transportiranje materijala prema Prošćanskom jezeru i formirana je delta. Sličan proces, ali u mnogo manjim razmjerima, zahvatio je područje izvorišnih pritoka Crne rijeke (Uvalica). Drugi kraj, gdje su negativni antropogeni utjecaji došli do izražaja, jest porječje potoka Plitvice, u kome je sedrotvorni proces također potisnut. Potok transportira šljunkoviti materija i njime snižava vodopad na Sastavcima. Cijeli pejzaž oko ovog toka izgubio je svoj prvobitni izgled. I krčevinska ploha oko Mirić Stropina na putu Ljeskovac-Priboj, izmijenila je odnose u potopu Rječica, koji također transportira naplavine (erodira barijere). Širenje krčevinskih površina oko Bigine Poljane postepeno bi se negativno odrazilo na Kozjaku i drugim jezerima. Radovi na Velikoj Poljani pojačali su spiranje i akumulaciju u Kozjaku.
        Turistički zahvati su najnovijeg datuma i najopasniji za prirodni pejzaž Plitvičkih jezera. Oni se vrše u neposrednoj blizini jezera i na najosjetljivijim dijelovima. S obzirom na kratkoću trajanja i teške posljedice, turizam je bio uopće najnegativniji čovječji zahvat u pejsažu Plitvičkih jezera.
        Opasan razvoj ljudskih utjecaja, prirodna rijetkost i osjetljivost, znanstvena važnost i uopće društveno značenje, nametnuli su, dakle, potrebu da se čitavo prelivno područje uzme u zaštitu. Ovo je rješenje bilo ne samo potreba s obzirom na dosadašnje iskustvo, već je i logično kad se ima u vidu ranije izložena povezanost jezera s okolicom. Ako se žele sačuvati jezera, treba zaštititi prirodno stanje u njihovoj okolici.
        Pejsažna raznolikost. Zahvaćanje širokog zaštitnog područja odgovara i novim društveno-prometnim uvjetima. Razvojem gradova i povećavanjem turizma jača, a i ubuduće će se još brže povećavati posjeta Plitvičkih jezera. U novim prilikama turizam nije privilegij i modno iživljavanje pojedinaca i malobrojne klase, već potreba osvježenja radnih ljudi i opće društveni interes. Veliko zaštitno područje daje nove mogućnosti uživanju u ljepotama jezera i osvježavanje u brdskom šumovitom kraju.
        Tko nije prošao brdovitim rubom jezera i s pogodnih mjesta uživao u jedinstvenim pogledima, ne može reći, da je osjetio čari i ljepote Plitvičkih jezera. S Tomićeva pogledala na Stubici obuhvate se jednim pogledom terasa Labudovac i Prošćansko jezero, vidik ima takve čari, koje se nikad iz nizine ne mogu sagledati. S livade Bigine Poljane (oko 740 m) otvara se pogled preko šumovite zaravni, s koje u pozadini strši Gola Plješivica (649 m) i Kik (1084 m), na desno su ogranci Kapela sa Crnim vrhom (1070 m) i Seliškim vrhom (1260 m). S lijeve strane pogled zatvara Medvjeđak (884 m). Kroz dolinu Korane između Medvjeđaka i Trovrha (940 m), pogled se otvara na kordunsku zaravan, na kojoj se ističe Drežnik, a pozadinu čini brežuljkasti tršačko-cazinski kraj. U zelenom šumskom okviru bliješti početak Prošćanskog jezera i donji dio Kozjaka s kanjonom Korane, ostala jezera dočaravate i pokušavate međusobno povezati – ugodan i koristan duševni užitak. Teško se rastajete od ovog lijepog i bogatog vidika.
        Ako se popnete na greben Medvjeđaka, ne samo da ćete uživati, već ćete i požaliti one, koji se zanose pogledima s Velike Poljane. S vrha Tupi (868 m) pred vama se otvori divna panorama na srednji dio Gornjih jezera. Dok sa Velike Poljane u šumskom pokrovu vidite samo par mlazova vode i devastirani Burget, s Tupog pred vama otvorila se panorama na cijeli niz jezera od Prošćanskog do Kozjaka. Vidite jezerske razine i barijere između njih s bezbroj vodopada, a sve to ukrašeno bogatim zelenim okvirom. Kolika razlika između ova dva vidika! Spontano pomislite da bi trebalo zabraniti onaj krnji pogled, kojim se zadovoljavaju oni, koji ne osjećaju ljepote i obaveze prema prirodi.
        Potrudite se još malo do vrha Oštrog (884 m), glavnog vrha Medvjeđaka, i pred vama će se otvoriti vrlo značajna panorama. Vaš pogled kao iz ptičjeg ljeta obuhvati zaravan Korduna, bihaćku zavalu i gubi se među planinama. Pogled luta po prostoru, jer ne možete sve odjednom obuhvatiti, a svaki detalj izgleda važan ili najvažniji. Na drugoj strani misao se gubi u nizu zbivanja, na koje vas podsjeća najkrvavije poprište u borbi s  invazijom raznih osvajača. Kod nas ima veoma malo točaka, s kojih bi se mogla tako uspješno ilustrirati važna i velika epizoda naše nacionalne povijesti.
        Crni vrh (1070 m) na jugoistočnoj strani nacionalnog parka omogućuje da jednim pogledom obuhvatite cijeli šumoviti pejzaž Plitvičkih jezera, u kome se bliješte dijelovi Prošćanskog jezera i Kozjaka. Na drugoj strani vidite otvorene pejzaže polja Brezovac i Vrhovinskog polja, preko kojih su  prolazile stare karavanske kolone i vojne ekspedicije između Bosne i Senja. Gola Plješivica (1649 m), Seliški vrh (1280 m), Preka kosa (977 m) i Kik (1084 m) čekaju posjetioce da ih nagrade još bogatijim i specifičnim vidicima.
        Ali područje Nacionalnog parka ima još mnogo zasebnih i lijepih pejzaža, koji bi sami za sebe mogli privlačiti i predstavljati turističke znamenitosti. Na prvom mjestu ističe se Čorkova Uvala. Nadmorska visina (850 m), prekrasne crnogorične šume, sočne livade čine tako harmoničnu i privlačnu cjelinu da se pitate, kako je moguće da taj kraj još nije iskorišten za odmor i oporavak.
        Šetnja dolinom Crne rijeke odmara i osvježava kao da je udešena za onoga, koji dolazi premoren iz grada, željan odmora i mira. Za dolinom Crne rijeke ne zaostaje šetnja obalom Limana i Sužanjskom dragom, a neuređena  dolina Rječice pruža još impresivnije prizore i odgovarajuće mogućnosti korištenja. Provalija vrela Plitvice predstavlja zasebnu pojavu, vrijedan da se do njega potrudi svaki posjetilac. Nije nam cilj, niti je ovdje moguće, dati detaljan opis ljepota i sadržaj Nacionalnog parka. Želimo samo ukazati, da zaštićeno područje s jezerima predstavlja životom i sadržajem suvislu cjelinu. Okolica je dostojan okvir za veliku prirodnu dragocjenost. Oba elementa zajedno daju najveće i raznovrsne mogućnosti za iskorištavanje.
        Pri ocjeni vrijednosti i mogućnosti treba voditi računa o oba elementa, a to nalaže i dosadašnje iskustvo. Osjetljivi organizam jezera ne trpi veliko opterećenje umjetnim zahvatima, niti za to daje potreban prostor. Zbog relativno vlažne klime i zatvorenog vidika duži boravak je neugodan. Naprotiv, viši okvir je svježiji, otvoreniji i ugodniji, a velike su mogućnosti izbora pogodnih mjesta za smještaj objekata. Treba još imati u vidu, da ovaj viši okvir leži u zdravstveno dobrim visinama, iznad 700 m i obiluje otvorenim prostorima; u toku zime redovno napadne debeo pokrov snijega. Viši okvir je, dakle, veoma pogodan za razvoj zimskih sportova. Ova posjeta ima naročito povoljne izglede, jer u velikom dijelu područja, koje će biti turistički privlačno (Primorje i Panonska nizina) nema terena za zimske sportove. Zimska posjeta ima dvostruku važnost: više će posjetilaca uživati ljepote zimskog plitvičkog pejzaža, a turistički objekti imat će veću rentabilnost.
        Nacionalni park daje mogućnost da se usklade potrebe zaštite osjetljivih jezera i interesi razvoja turizma. Zajednička je potreba, dakle, zainteresiranih faktora, da se pri korištenju i brizi za Plitvička jezera ima u vidu cijeli kompleks Nacionalnog parka.
        Prednosti položaja. Za ocjenu važnosti i perspektive Nacionalnog parka važan  je i njegov geografski položaj, koji u novim prilikama dobiva posebno značenje. Jačanje interesa za Plitvička jezera dolazi krajem 19. stoljeća razvojem Zagreba, kad ovaj dobiva karakter i potrebe velikog grada. Ukoliko se Zagreb razvija, utoliko jača posjeta Plitvičkih jezera i interes za njih. Posjetiocima iz Zagreba uskoro se pridružuju i oni iz inozemstva, osobito poslije dovršenja hotela (1896). Po završetku ličke pruge (1924.) i uređenjem autobusnog prometa od postaje Vrhovine jača posjeta, osobito izletnička.
        U novim uvjetima proširuju se posjete Plitvičkih jezera. S obzirom na veliku turističku posjetu kvarnerske rivijere, može se očekivati, da će ova komponenta vremenom,  bar u toku ljeta, i prevagnuti. Riječko-kvarnerska komponenta će u prvom periodu biti u slabijem položaju, jer će Zagreb prije dobiti auto-put do Plitvičkih jezera, a s njegovom posjetom stopit će se i ona iz Slovenije i iz prekograničnog pojasa istočnih Alpa.
        Razvojem industrije i gradova ojačat će posjeta i iz ostalih dijelova države. Među ovim komponentama stavljamo na prvo mjesto posavsko-sjeverobosansku, gdje novi ekonomsko-socijalni razvoj najbrže napreduje (Sisak, Prijedor, Banja Luka, Doboj, Brod, Tuzla, Beograd i dr.). Gradnja sjeverobosanske pruge normalnog kolosijeka ojačat će ovu komponentu. Treba imati u vidu, da su Plitvička jezera na našem glavnom putu velikog domaćeg turističkog gibanja, iz našeg ekonomski najjačeg i najnaseljenijeg posavsko-podunavskog prostora prema jadranskom primorju. Važna je i suprotna struja iz srednjeg i južnog primorja, za koje su Plitvička jezera najprivlačniji kraj na glavnom putu za zaleđe. Posljednja komponenta naročito će ojačati izgradnjom pruge Bihać-Karlovac, koja će skratiti dužinu i trajanje  putovanje i više se približiti jezerima. Udio ove komponente bit će naročito važan zimi. Ogromna  je, prednost Plitvičkih jezera, što se nalaze u čvorištu velikih nacionalnih turističkih gibanja.
        Nacionalni park, odnosno Plitvička jezera, imaju veliku važnost i za naš internacionalni turizam. Za gusto naseljen i ekonomsko razvijen pojas moravskog i istočnoalpskog prostora naše Primorje je glavni turistički kraj. U relacijama modernog automobilskog prometa naše primorje dolazi u domenu prazničkih izleta za ove krajeve. Pored kvarnerskog područja ova će se gibanja
Vršiti i prema srednjem primorju. Kordunska zaravan i doline Une i Butišnice omogućavaju, da se provede cestovna veza u visini (ispod 700 m), na kojoj snjegovi i led ne bi ugrožavali promet.[20] 
        Nova cesta prolazit će u neposrednoj blizini Plitvičkih jezera (Rakovica-Selište-Ličko Petrovo selo). Ovaj turistički centar, s obzirom na svoje privlačnosti i udaljenosti od prolaznih i drugih usputnih mjesta, bit će veoma cijenjena i pogodna postaja na ovom velikom putu. Kad se tome doda da će ovuda biti najlakša veza (Plitvice-Senj) između novog koransko-unskog i primorskog turističkog puta, onda izlazi da će Plitvička jezera biti ne samo postaja, već i važno raskršće turizma.
        Vrsta turizma. Za usmjeravanje razvoja i za zaštitu prirode veoma je važno ocijeniti, kakva će biti buduća posjeta.  Kao naša najzanimljivija prirodna pojava jezera će uvijek privlačiti mnogo izletničkih, prazničkih posjetilaca. Uređenjem cesta, gradnjom pruge Bihać-Karlovac povećat će  se mogućnost za ovaj turizam. Ograničenje turističkog života na unski jezerski rub škodilo bi vlastitim interesima. Ovaj mali okvir dade se za relativno kratko vrijeme i bez mnogo napora pregledati. Velike ljepote u vanjskom dijelu ostaju nezapažene i nepristupačne. Razvija se vašarski tip posjete, ekonomski nerentabilan, kulturno natražan i potencijalno štetan.[21]
        Poznato je s druge strane, da izletnički turizam potiskuje duži boravak. Natrpanost javnih lokala, galama, neudobnost i gužva ne gode gostima,  koji u dužem boravku traže odmor i udobnost. Ovo je naročito važno na Plitvičkim jezerima, jer u neposrednoj blizini obale jezera nema raspoloživog prostora, a na iste točke sada reflektiraju nedjeljni izletnici i objekti za duži boravak. Sadašnje prometne veze i smještaj turističkih objekata guše uži jezerski prostor. Sve se okuplja na određenim točkama, npr. Na Velikoj Poljani. Dalje opterećenje ovih točaka donijelo bi  neminovno štetna zagađivanja. Osnovni interesi turizma zahtijevaju da se izbjegnu ova opasna natrpavanja i očuva osjetljivi organizam jezera.  I klima dubljih dijelova oko jezera zbog prevelike vlage i česte magle nije pogodna za duži boravak.


Glavni smjerovi, kojima će dolaziti posjetioci Plitvičkih jezera: 1. koransko-unska cesta za srednje primorje; 2. cesta prema kvarnerskom primorju; 3. vrsta prema sjeverobosansko- posavskoj regiji; 4. turistička obalska cesta.


        Naprotiv, uređenje prometnih veza kroz šumski pojas oko jezera i smještaj objekata na najpogodnijim mjestima okvira nove vidike i ljepote i daje veće mogućnosti diferencijacije i razvoja turizma. Posjetioci  bi imali mogućnost da uživaju ne samo u jezerima iz neposredne blizine, već i u vidicima i osvježavanju, koje pružaju viši dijelovi Nacionalnog parka.
        Ti razlozi mnogo više vrijede za međunarodni turizam. Ovaj se već danas uglavnom odvija automobilskim prometom, a vjerojatno će to u budućnosti biti još više. To su redovito ekonomski jači gosti, koji i u današnjim prilikama prave veća i dosta skupa skretanja da vide Plitvička jezera. Ova grana posjete predstavlja posebne probleme. Ako se turistički uređaji i masovna posjeta koncentriraju u neposrednoj blizini jezera, onda  je sigurno, da se strani gosti, koji nakon tako dalekog puta i troška s pravom traže izvjestan mir i udobnost, neće duže zadržati; ili ako znaju, kakve su prilike uopće neće doći.
        U uskom perijezerskom okviru i nije moguće primiti gosta – automobilistu, jer za to nema prostorne mogućnosti. Pretpostavka, da bi on ostavio kola u vanjskom krugu i došao pješke  u hotel pored jezera je nerealna s obzirom na objektivne i naše specifične prilike. Suvremeni turist-automobilista sa sobom nosi mnogo više opreme od običnog putnika. Pod pretpostavljenim uvjetima trebalo bi da svu tu opremu za jedno ili dva noćenja prenosi u hotel ili ostavi u kolima; jedno i drugo je neugodno, odnosno neostvarljivo. Prevoženje, odnosno ostavljanje kola u dalekim garažama tražili bi ili da vlasnik pješači, što bez obzira na naše shvaćanje, suvremeni putnik-automobilist neće da radi, ili bi hoteli trebali imati veliki vlastiti nosački personal, što bi uz druge probleme znatno poskupljivalo boravak.
        Posljedice modernog motoriziranog turizma u tehnički naprednim zemljama upravo su drastične. Prekrasni hoteli, građani pored glavnih kolodvora, i s njima najudobnije povezani, kao i oni u zbijenom gradskom prostoru, odnosno na izoliranim i malim prostorima danas su u krizi. Naprotiv, duž autocesta i na velikim raskršćima niču nizovi «motela» (skraćeno motor-hotel) u «braku» s prodavaonicama uspomena i putničkih potreba, restoranima i slično. U maloj kućici dobiva  ugodnu sobu s kupaonom i čajnom kuhinjom, a pred njom ostavlja kola i sve to za cijenu sobe u udobnom hotelu. Nema komplikacija s garažom, brzo se uredi istovar i utovar potrebnih stvari, prenoći se na svježini i ne izgubi idila putovanja. Auto je posve izmijenio uvjete i zahtjeve putovanja, a da ne govorimo o avionu. O ovom razvoju i promjenama treba voditi računa pri turističkoj organizaciji Nacionalnog parka Plitvička jezera. Ako unutrašnji turistički uređaji parka ne budu prilagođeni novijim potrebama, onda će jeftini moteli negdje u Slunju, Rakovici, Selištu, Ličkom Petrovom selu i drugdje raditi bolje od skupog ali praktički nepristupačnog hotela.
        Problem prostora i organizacije suvremenog motornog prometa naročito je važan za prolazni i izletnički turizam. Konstatirali smo, da Plitvička jezera imaju sve uvjete da postanu najvažnija i vrlo posjećena postaja na  velikom jadranskom putu, dolinama Korane, Une i Butišnice. Treba predvidjeti takve uređaje i mogućnosti, koji će prolaznike zadržavati. Svaka  komplikacija bit će dovoljna da putnika, poslije kratkog pregleda, potakne da prevali put do većeg i udobnijeg (najviše 200 km), ali mirnijeg centra. S ovom pokretljivošću treba računati.
        Korekcijama trasa i uređenjem modernih cesta Nacionalni park privlačit će izletnički turizam s područja, koja će u ravničarskim krajevima imati radijus najmanje 300, a u brdskim 200 km, a to znači da će prelaziti i u inozemstvo.
        Iz dosadašnjih izlaganja slijede neke važne konstatacije: Plitvička jezera i njihovo slivno područje su prirodna cjelina. Umjetni zahvati u rubnom području opasni su za život i opstanak jezera. Ova stvarnost nametnula je logičnu mjeru, da se ovo povezano područje obuhvati u cjelinu i stavi pod režim Nacionalnog parka. Ocjena svih umjetnih zahvata  morala bi se rješavati pod primarnim vidom zaštite i očuva jezera. Jezera su prirodna pojava, koja  svojim ljepotama oduševljava i privlači. Uz to su jezera jedinstven primjer za kompleksni odgoj u prirodnim naukama i najširih masa. Jezerski rub pruža nove  i još bogatije aspekte na jezera i ima svojih posebnih čari. Kao društvena pojava turizam ima zadaću da omogući ugodan boravak, osvježava i dovodi  u kontakt s prirodom, a prostraniji pejzaž Nacionalnog parka daje u tom pogledu najveće mogućnosti. Dok bi škole i prirodnjaci mogli dati prednost i ograničiti se na uža i sadržajno bogata jezera, suvremenom turizmu više pogoduje širi okvir.


Sugestije
        Izložene činjenice i zaključci dovode nas do shvaćanja o korištenju i uređenju Nacionalnog parka, koje ovdje iznosimo kao svoju sugestiju.
        Glavni cestovni pristup u područje jezera vodi dolinom Korane. Gradnjom jadranske auto-ceste i pruge Karlovac-Bihać uloga ovih vrata postat će dominantna.[22]Izgleda nam logično, da ulaz u park bude u blizini mosta,  kojim će autocesta prelaziti preko Korane. S obzirom na trasu nove autoceste za Plitvička jezera i terenske prilike smatramo da ništa ne prejudiciramo, ako kažemo, da će to biti kod Selišta. Ovo je mjesto pogodno i zbog  toga, što bi se relativno jeftinom ustavom, koja bi mogla i cestu nositi, moglo stvoriti akumulaciono jezero u dolomitskom proširenju i vlastita elektrana. Bez obzira što će nacionalni park biti uključen u mrežu velikih dalekovoda, vlastita elektrana bi mnogostruko i veoma korisno poslužila. Ovuda prolazi vodovod za Drežnik, što bar za početak, rješava problem  snabdijevanja vodom, a akumulaciono jezero korisno bi poslužilo i za druge potrebe. U pristupnom naselju mogle bi se urediti remontne garaže, za koje  su odlivna strana i obilje vodom naročito pogodni, a s obzirom na raskršće putova, najbolje bi vršile svoju zadaću. Isto tako ovo bi bilo najpogodnije mjesto za smještaj upravnih zgrada raznog tipa, prihvatnog hotela i slično.
        Jedan od najopasnijih umjetnih zahvata u užem području jezera jesu putovi preko sedrenih barijera. Najteže je opterećena sedrena barijera jezera Kozjaka, preko koje se sada vrši teški promet. Do sada je bilo vrlo negativnih iskustava s radovima osiguranja i podupiranja mosta i oštećivanja brane. Problem je u toliko teži, što ova barijera zadržava Kozjak, najveće i najdragocjenije jezero; njeno oštećenje bilo bi smrtni udarac za cijeli jezerski sistem. Svi zainteresirani stručnjaci složili su se, da ovaj most treba zatvoriti za teži i redoviti promet.
        Smatramo da bi se ovo pitanje najbolje riješilo, ako se od budućeg mosta kod Selišta probije duž desne obale nova cesta, koja bi sa zapadnim i jugozapadnim podnožjem Medvjeđaka izbijala u Jezerce. Cesta bi imala velike prednosti. Vodila bi otvorenim i lijepim vidicima na kanjon Korane, izvorište Plitvice, padine Razdolja, Biginu Poljanu i dr. Iz podnožja Medvjeđaka bio bi lak pristup na rub vapnenačkog ravnjaka  Uvale, koji gleda prema Kozjaku, i na kome bi se mogli smjestiti turistički objekti. Isto tako bi jedinstveno položeni greben Medvjeđaka posta vrlo pristupačan. Gospodarsko naselje u Jezercu dobilo bi najpogodniji pristup prema glavnom  ulazu.
        Zabrana cestovnog prometa preko barijere Kozjaka nameće novo rješenje kvarnerskog pristupa. Pristup kroz šumovitu sužanjsku dragu mnogo je ljepši od onog kroz devastirani pejzaž Čudina klanca i Bijele rijeke. Iz Sužanjske drage vodi put prema Čorkovoj uvali, i kad se od ovog puta napravi ogranak preko Bigine Poljane za selo Plitvice i dalje na put s lijeve strane Korane, dobit će se cesta izvanrednih osobina. Ranije smo istakli prednost pogleda s Bigine Poljane, koja bi ovom cestom postala lako pristupačna i dobila uvjete da se razvije u jednu od najprivlačnijih točaka Nacionalnog parka. Ovaj ogranak omogućio bi, da dođu do izražaja i prednosti Čorkove uvale, a pristupačnije bi postalo i vrelo Plitvice.
        Relativno je lako, a u eksploataciji vrlo korisno povezivanje puta od Čudina klanca, preko polja Brezovac, Lukića, Uvalice, Čuića krčevine na Prijeboj (uglavnom na visini oko 700m). Time bi se izbjegao naporni i skupi prolaz kroz uže područje: Čudin klanac-Ljeskovac-Priboj. Novim vezama bi se dobila kružna cesta, koja bi omogućila lako prelaženje s jedne na drugu stranu i spriječila tranzitni promet kroz uže zaštitno područje parka. Ovim uspostavljanjem i rekonstrukcijom prometnih veza otpala bi  uopće potreba većeg prometa kroz uži jezerski kraj, a omogućilo bi se pravilno društveno korištenje cijelog Nacionalnog parka.
        Uže jezersko područje ostalo bi sačuvano za šetnje i posjete i stvorili bi se uvjeti, da se prirodno što bolje očuva, a eventualno i regenerira. Glavni turistički objekti bili bi na  najpogodnijim točkama ruba; vjerujemo, da bi se nasuprotni rub vapnenačkog ravnjaka pod Medvjeđakom i Bigina  poljana uspješno takmičili. Prvi ima za sobom tradiciju, a Bigina poljana otvoreniji vidik, južnu orijentaciju i lijepe terene za zimski sport. Oba centra bila bi jednako pristupačna iz prihvatnog centra u Selištu, što je još jedan razlog da se tamo koncentriraju sve upravne ustanove. Iz oba centra bio bi lak pristup prema srednjem i najljepšem dijelu Gornjih jezera, a Donja bi bila lako pristupačna. Iz oba centra ima mogućnosti izleta na više  bregove i lijepe vidike; iz Bigine poljane na Preku kosu (977) s ravnjaka Uvala, nad Velikom poljanom, na Medvjeđak. Gradnja izletničko-planinarskih domova na višem brdskom rubu Kiku (1084), Crnom vrhu (1070), Prekoj kosi (977), a naročito Medvjeđaku (844 m) i uređenje laganih kioska u unutrašnjem jezerskom kraju  dali bi velike mogućnosti korištenja prirodnog bogatstva Nacionalnog parka za opće društveno dobro. Planinarski domovi mogu se povezati s lugarskim kućama, a predloženi položaji veoma su povoljni za šumski nadzor.


Prijedlog za turističko korištenje Nacionalnog parka Plitvičkih jezera: 1. lokaliteti za smještaj turističkih objekata; 2. lokaliteti za upravnu i nadzornu službu; 3. ribarsko-turistički centar; 4. glavna ekonomija; 5. planinska izletišta; 6. koransko-unska cesta; 7. ostale ceste, koje sada postoje; 8. ceste, koje bi trebalo izgraditi; 9. postojeće ceste, koje bi trebalo zatvoriti za kolski promet; 10, granica Nacionalnog parka; 11. uže zaštitno područje; 12. prostor, koji bi trebalo obuhvatiti  užim zaštitnim područjem.


        Ovaj prijedlog prebacuje težište turističkog iskorištavanja na povoljniju prisojnu stranu sjeverno od jezera, što se podudara s inventarom i interesima Nacionalnog parka. U sjevernom dijelu su netaknuti prostrani i lijepi šumski prostori. On je veoma pogodan za odmor i osvježavanje. Na jugoistočnim, pretežno vapnenačkim i ocjeditim zaravnima bolja su i toplija tla, što je privuklo agrarnu kolonizaciju i uvjetovalo brzu degradaciju pejzaža; tamo suvremeni turizam ne nalazi potrebne uvjete. Opteretiti degradirani pejzaž turističkim objektima značilo bi još remetiti prirodnu ravnotežu, jačati negativne procese, a na drugoj strani smjestiti stvari tamo gdje ne spadaju. Zahtjevi agrarne kolonizacije i potrebe gradskog turizma različiti su. Pri izboru mjesta za turističke objekte treba se rukovoditi prirodnim mogućnostima, potrebama i zahtjevima suvremenog turizma. Njihov smještaj na pogodnim mjestima, izvan današnjeg degradiranog pejzaža, davanjem zaposlenja privukao bi i dio domaćeg stanovništva i tako rasteretio devastirane prostore i pomogao njihovoj regeneraciji. Osim toga dalji zahvati na južnoj i glavnoj priticajnoj strani mogu se veoma štetno odraziti i na samim jezerima.
        Dosadašnje tendencije smještaja turističkih objekata vežu se za neturističke tradicije i nose štetne posljedice. Velika Poljana nagnut je teren ograničenih razmjera. Njeno građevinsko iskorištavanje traži velike izmjene osjetljivog prirodnog stanja, što može, jačim naplavljivanjem materijala i eventualnim povećavanjem podzemnog otjecanja Kozjaka, donijeti katastrofalne štete. Natrpavanje građevinskih objekata na ovako malom prostoru nosi sa sobom istaknute neželjene posljedice i koncentrira promet u uže  jezersko područje. Kod takvih okolnosti iluzorna je zakonska zaštita. Na taj način onemogućuje se regeneracija. Naselje na Velikoj Poljani privlači u uže zaštitno područje i teški tranzitni promet. Danas se i redovita autobusna veza Korenica-Vrhovine obavlja zaobilaznim putom preko Priboja i Velike Poljane (44 km), mjesto kraćim preko Pogledala (30 km)! Prvi put se bolje odražava, a na Velikoj Poljani ulazi i silazi glavnina putnika. Velika Poljana i nije naročito pogodna za duži boravak, jer nema potrebnog vidika i leži u nižem i vlažnijem dijelu nacionalnog parka.
        Čini se, da je i Ljeskovac nepodesan za turistički centar. Zbog zavučenosti i vlage nije pogodan za duži boravak. Prvobitno naselje iskorištavalo je vodenu snagu (mlin i stupa) i služilo kao prolazna kirijaška postaja. Pokušaj da se hotel izgradi na izoliranoj i istaknutoj točki odgovara obrambeno-romantičarskim nazorima, a ne potrebama turističkog objekta, koji traži povezanost sa prostorom i lak pristup. Iskorištavanje Ljeskovca kao turističkog centra protivi se i interesima zaštite prirode. Ovo vrijedi ne samo za užu okolicu, već i za čitavu dolinu Bijele rijeke. Vidjeli smo, da se opasni proces erozije i naplavljivanja brzo odvija. Svaka promjena prirodnog stanja u ovom slivnom području veoma je opasna za jezera. Slivno područje Bijele i Crne rijeke, a osobito Ljeskovca, treba koliko je moguće povratiti u prirodno stanje: u tom pogledu veoma je poučna razlika između dugog zaliva Limana i naplavljene Delte. U Ljeskovcu bi mogao biti ribarsko-sportski centar, s vrlo ograničenim turističkim pogonom. I današnji prometni položaj Ljeskovca je prolazan. Dok se dovrše kordunska pruga i cesta. Ljeskovac će ostati u mrtvom kutu i negativne strane tog položaja će odskočiti.
        Ne ulazeći u detalje, iznijeli smo sugestije, do kojih nas je dovela analiza činjenica; one će mnogo postići, ako dadu povoda boljem rješenju. Istodobno s povećanim društvenim potrebama, i diferencijacijama zahtjeva proširilo se zaštitno područje i stavljeni su na raspolaganje raznoliki pejzaži. S obzirom na potrebe zaštite prirodnih znamenitosti, prave interese i društvene zadaće turizma, pojednostavljenje i jeftiniju eksploataciju prometnih veza., došli smo do konstatacije i zaključka, koji zadovoljavaju sva tri stanovišta. Ova harmonija interesa i potreba najbolja je garancija da se može i treba naći rješenje, koje će donijeti pravu i trajnu društvenu korist. Plitvička jezera po svojoj vrijednosti i položaju zaslužuju najveći napor, da se ljudsko djelo što više približi umijeću prirode.
________________
ZAPADNA HRVATSKA


PRIRODNA OSNOVA[23]


        U Sjeverno Hrvatsko primorje uključene su općine Istre (Pula, Rovinj, Poreč, Novigrad, Umag, Buje, Buzet, Pazin i Labin), općine prikvarnerskog pojasa (Opatija, Rijeka, Crikvenica i Senj) te otočne općine (Lošinj, Krk i Rab).
        To je razmjerno malen (10,8% ili 6 088 km2) dio republičkog teritorija, a udio stanovništva (9,5% 1971. god.) još je manji. No prirast stanovništva premašuje republički prosjek, što upućuje na važnost kraja.
        Izdvajanje regije Sjevernoga Hrvatskog primorja uvjetovano je reljefom. Krševitim lancem Velebita (do 1 699 m) i Senjskog bila (1 494 m) senjska općina oštro odvojena od ličkog zaleđa. Niži i šumoviti Gorski kotar izrazit je i širi granični pojas prema prikvarnerskom kraju. S obzirom na položaj i prirodu to je prijelazni «prag» između središnje i zapadne Hrvatske, odnosno sjevernoga hrvatskog primorja. Ogranci Snežnika i Ćićarijsko krško visočje nisu samo izrazita međa prema zaleđu već i međurepublička granica.
        Iako razmjerno malen, prostor sjevernoga hrvatskog primorja je geografski raznolik i složen. Ćićarijsko visočje (do 1 272 m) i lanac Učke (1 396 m) dobro ograničavaju nisku Istru. Greben Učke je tako velika zapreka da u prirodnim osobinama i društvenom životu ne dolaze do izražaja prividna poluotočna priroda i unutrašnja povezanost Istre.
        Gorsko-planinski obruč (izražen i u toponimu Obruč 1377 m, sjeverno od Donjeg Jelenja) izolira od zaleđa uski priobalni kvarnerski pojas. Lučko pružanje kvarnerskog primorja posebno je važno, jer se povija oko najvećeg zaljevskog prostora na našoj obali. 
        Treći prostorni element su otoci, koji se, uz specifičnost u okviru regije, međusobno znatno razlikuju. Posebnost je otoka da su u zaljevskom prostoru, što utječe na njihovu sudbinsku  povezanost i posredničku ulogu između susjednog kopna i mora. Izrazita je, dalje, razlika između unutrašnjih, nižih i relativno pitomijih otoka (Krka i Raba) te vanjskih, izduženih, viših i krševitijih (Cresa i Lošinja); u prvih se to ogleda u uskoj vezi s kopnom, a u drugih u sudbinskoj upućenosti na more.
        More je osobito važan prostrani element sjevernoga hrvatskog primorja. Poluotočna izbočenost Istre i zaljevski prostor Kvarnera ističu izrazito primorsko obilježje kraja. Tu povezanost s morem pojačava pretežno krška priroda i siromaštvo nižih i uravnjenih priobalnih zona; od tog jedino odstupa niska i tlom relativno bogatija Istra. U prirodnim osobinama i društvenom razvoju posebno značenje ima geografski položaj regije.


Sjeverno hrvatsko primorje i ostale makroregije SR Hrvatske


        To je glavni dio primorja, tzv. Jadranskih vrata, važnog prolaza između surovih alpskih lanaca na sjeverozapadu i Dinarskog gorja na jugoistoku (Postojnska vrata 609 m, Sleme 870 m, Razvale 884 m). Jadranska su vrata jedan od najvažnijih prolaza u prohodnom europskom prostoru. Iz klasičnog Sredozemlja Jadransko more otvara najduži put prema sjeveru u europski poluotok; nastavak tog puta vodi kroz Jadranska vrata. Posebno je važan središnji položaj Jadranskog mora između antičkih žarišta, grčkog i rimskog, što je uvjetovalo njegovu ranu i trajnu spojnu ulogu. Za Jadransko more i Jadranska vrata – odnosno njihov dodirni primorski pojas – veže se mitološka legenda o Argonautima; tuda je u prapovijesno doba stizao baltički jantar i slali su se proizvodi sredozemnog obrta.
        Sredozemlje, kolijevka globalne kulture i ekološki ugodan kraj, privlačilo je kroz tisućljetnu prošlost barbare iz kontinentalne divljine, osobito sa sjeveroistoka. Glavni pristup bio je kroz Jadranska vrata. U privlačnu sredozemnom prostoru Apeninski je poluotok svojim središnjim položajem i najpovoljnijom prirodnom osnovom pogodovao da se na njemu razvije najjače i najtrajnije kulturno žarište.
        Privlačnost Apeninskog poluotoka i njegova «vječnost Rima» uvjetovala je da su Jadranska vrata zapljuskivali i kroz njih prolazili bezbrojni valovi barbara. Rim je kroz Jadranska vrata slao organizirane legije da odbiju ili trajno zadrže barbare na graničnom (limes) Dunavu. Nikada u toku duge prošlosti nije prestala važnost Jadranskih vrata; ona s vremenom postaje sve veća. Posebnu pažnju zaslužuje i napor da se utvrdi što je uvjetovalo i omogućilo da se u bujici seobe naroda na tom izloženom i  važnom prostoru zadrže naši preci. Kako su kasnije uspjeli održati taj važni prostor koji je dugo bio poprište pritiska utjecajnih Romana i agresivnih Germana?
        Kad je počeo proces svjetskog povezivanja i radnog udruživanja, Jadranska vrata postepeno dobivaju svoje pravo značenje. Na tom su prostoru probijene naše prve ceste i željezničke pruge. Jadransko more, osobito nakon probijanja Sueskog kanala (1869. god.), dobiva ulogu «kolodvora pomorskih veza», kojemu su glavni ulazi za srednju Europu Rijeka i Trst.
        Posve natražna gledanja i upotreba sile pokušavali su spriječiti taj razvoj i «pregraditi» vrata. Talijanska okupacije zaustavila je pozitivni razvoj, a fašistički imperijalizam zanosio se iluzijama o obnovi rimskog imperija. Sukob i pobjeda čovječanstva nad fašističkom silom pridonijeli su boljem uočavanju odnosa u svijetu, posebno u klasičnom europskom prostoru. Jadranska vrata i glavni dio njihova primorja uključeni su u Jugoslaviju.
        S Jadranskim vratima i povezanim primorjem u Jugoslaviju je uključen jedan od ključnih dijelova inače prohodnog i vrijednog europskog poluotoka. Jedino je flandrijski prostor, razvojem oceanske plovidbe i važnošću prijelaza u Veliku Britaniju, ima veće položajne prednosti. Međutim, prednosti Jadranskih vrata došle su ranije do izražaja i njihovo se značenje uporno održava, a u novije doba i spontano povećava.
        U suvremenoj, sve spontanijoj, afirmaciji globalne suradnje društveni se život okuplja u dodirnom obalnom pojasu, odakle se najlakše i najunosnije surađuje. Oni koji nemaju neposredan izlaz na svjetski morski put nastoje to posredno osigurati, što je također bitan element međunarodne suradnje. Poluotočna priroda jedan je od temelja golemih europskih uspjeha i prosperiteta.
        Valoriziranje Primorja, kroz Jadranska vrata, u sklopu suvremenih globalnih zbivanja, te težnje zemalja zaleđa i njihovih međunarodnih partnera mogu biti velik izvor prihoda i ugleda Jugoslavije u svjetskoj zajednici. Težnja prema obali i moru nije osnovana samo na ekonomskim prednostima, već i na intenzivnim ljudskim željama, osobito kad je riječ o slikovitom i sunčanom primorju. Sredozemno primorje postaje stjecištem posjeta iz svjetskog kruga, a osobito iz bogatih, ali tmurnih i znatno onečišćenih krajeva europskog sjeverozapada. Europska sredozemna fasada uređuje se kao tržište zadovoljstva; između nje i zaleđa struji golemo mnoštvo posjetilaca, najvećim dijelom (80%) automobilima. To su novi i željeni pohodi prijateljstva i preporoda – kolika razlika prema povijesnim prepadima, praćenim razaranjem i bijedom!
        Laki prijelazi između primorja i zaleđa nisu dakle važni samo za međunarodnu robnu razmjenu, gospodarsku suradnju, već odgovaraju željama za susretanjem i osvježenjem. Jadranska vrata i njihovo primorje osobito su važni jer su na tom važnom smjeru. Od Jadranskih vrata prema sjeveru vodi najprohodniji transeuropski pojas, kuda su još u pretpovijesno doba uspostavljene veze («jantarski put»).
        Veliki transeuropski prolaz izlazi na Jadransko more, središnje položeno na europskoj sredozemnoj fasadi, između žarišta koja su već u antičko doba najuspješnije valorizirana. To je sredozemni prostor izvanredno bogat vrijednim povijesnim spomenicima i protkan izuzetnom folklornom živošću. Jugoslavija je u posebno povoljnu položaju jer joj pripada ne samo jedan od najvažnijih pristupa prema važnom Sredozemlju, već i izvanredno privlačan dio tog primorja. Valoriziranje Jadranskih vrata i cijeloga našeg primorja nedjeljivo je povezano sa suvremenim ekonomskim razvojem.
        Sjeverno Hrvatsko primorje glavni je dio primorja Jadranskih vrata. Mnogi zaklonjeni dijelovi te privlačne obale i na kopnu i na otocima ističu sa pitomošću i u mediteranskom krugu (Lošinj, Rab, Opatija i dr.). Prijelazi prema zaleđu viši su od onih u sjevernom dijelu (Postojnska vrata), ali je gorski pojas sveden na «prag». Iza gorskog praga otvoren je i nizak kraj, uključen  u mrežu dunavskog plovnog sustava.
        Veze preko hrvatskoga gorskog praga nisu samo lake i s dugom prošlošću, već je potrebna za njima u našim suvremenim odnosima osobito velika. Riječki zaljev sa svoja tri ulaza, prostranstvom i dubinom jedinstven je ne samo u Jadranskom moru, već i u Sredozemlju. Od zaljeva je lak pristup do Postojnskih vrata te dalje u gornje Posavje i alpski rub, a preko hrvatskoga gorskog praga prelazi se u otvoreni srednjodunavski prostor i nakon 80 km zračne udaljenosti stiže se do  dunavskog plovnog sustava. Riječki je zaljev glavni i najpristupačniji «peron» jadranskog «kolodvora» pomorskih veza.
        Kvarnerska, odnosno riječka kopča najpovoljnije uključuje Jugoslaviju u svjetske prometno-gospodarske tokove i omogućuje nam da pružamo usluge svojim kopnenim susjedima, a preko dunavskoga plovnog sustava i daljem zaleđu. Posebno je važno da je kvarnersko-riječka spojnica s globalnim životom najpovoljnija za sjevernu i sjeverozapadnu Jugoslaviju, koji su gospodarski najnaprednije i najrazvijenije u nacionalnom krugu vidjeli smo da je u suvremeni, posebno našim, odnosima za obalno valoriziranje vrlo važna socijalna atraktivnost privlačnoga jadranskog primorja.
        Laki pristupi i blizina razvijenih dijelova Jugoslavije i inozemnog zaleđa pogoduju našem uspjehu na tržištu zadovoljstva, posebno u sjevernom hrvatskom primorju. Tu smo u turističkoj valorizaciji najprije počeli i najbrže odmičemo. U tom se pristupačnom pojasu najspontanije i najuspješnije povezuju sezonski i izletišni posjeti s prijelazima na stalan boravak..
        U čvorišnom prostoru sjevernoga hrvatskog primorja kombiniraju se maritimni i kontinentski utjecaji. Zbog tog odnosa ekološka maritimnost nije izražena kao u južnim dijelovima primorja. Međutim, zbog lake pristupačnosti i čvorišnog položaja to je u sociogeografskom pogledu najmaritimniji dio Hrvatskog primorja.


Geološka osnova
        Zemljište sjevernoga hrvatskog primorja sastavljeno je uglavnom od vapnenaca mezozojske starosti. Među njima su u malom prostranstvu zastupani dolomiti, osobito u sjevernom priobalju Riječkog zaljeva. Za dolomite je vezan razmjerno pitom pejzaž Kastavštine. Dolomiti su posebno značajni za gorski luk sjeverno od Grobničkog polja, što dolazi do izražaja u dubokim vododerinama i obilnim nanosima šljunka.
        Vapnenački sastav dominira i na otocima, ali je za Cres značajan znatan udio dolomita koji su manje zastupani  na Lošinju, sjevernom Krku i u zapadnom dijelu Paga. I u trokutastu prostoru vapnenačke Istre, jugozapadno od linije Savudrija-Plomin, zastupani su pojasi dolomitičnih i kristalastih vapnenaca.
        Preko mezozojsko-paleogene vapnenačke osnove staložene su nepropusne naslage paleogenog fliša (laporci, glinci i pješčari) koji je najčešće u reljefu snižen. Najvažniji je srednjoistarski flišni kraj, koji se proteže u obliku izdužena trokuta, s osnovicom na obali Tršćanskog zaljeva i vrhom kod Plomina. Izolirane uske flišne zone nalazimo među vapnencima Ćićarije, a manje pokrove u Bujštini i Labinštini .


Geološka skica
        Posebno je značajan uski i izduženi flišni pojas od Brkina, u porječju Reke, uzduž Rječine, kroz Dragu, Bakarski zaljev i Vinodol do Novoga. Smjena vapnenca i flišnih pojasa značajna je za otok Krk i nastavlja se u sastavu Raba i posebno Paga. Usporedni grebeni i udoline uvjetovani su smjenom vapnenaca i fliša. Dok je smjena vapnenaca i fliša karakteristična za unutrašnje kvarnerske otoke (Krk, Rab i Pag), na vanjskim (Cresu i Lošinju) bitnu ulogu imaju litološke razlike između vapnenaca i dolomita.
        Izbijanje vulkanskih porfirita i preko njih filoloških trijaskih naslaga u Senjskoj drazi izuzetna je pojava u našem kraju. Hidrološka uloga tih naslaga i diferencirani erozijski proces odraženi su u reljefnoj slici.
        Nakon taloženja paleogenih flišnih slojeva nema mlađih marinskih naslaga u kraju o kojem je riječ. Vjerojatno je nakon toga nastupila neprekinuta kopnena faza; ali za geografske osobine osobito su važne neke najmlađe kopnene naslage.
        Na vapnenačkoj ploči zapadne Istre nalazimo prostrane pokrove crvenice po kojima je populariziran naziv «crvena Istra». Često su crvenice povezane s «džepovima» boksita, što upućuje na to da su to starije naslage. Na mnogim mjestima crvenice su pretaložene i u njima nalazimo umetke šljunka. Osobine crvenica na priobalnim strmcima, osobito na obali Bujštine, upućuju na to da je bilo i eolskog pretaloživanja.  Bogat pokrov tla povezan je sa sastavom i položajem slojeva vapnenačke podloge i ekološkim uvjetima u doba njegova stvaranja. Riječ je o tlu naslijeđenom iz dalje geološke prošlosti. Analogne su prirode manje krpe crvenice, koje nalazimo u drugim krajevima.
        I pjeskoviti pokrov otoka Suska, uz analogne naslage na Unijama i Srakanama, ostatak je iz drukčijih odnosa mora i kopna i posebnih ekoloških prilika. Pjeskoviti pokrov  Suska završava prema obali visokim strmcima, što upućuje na to da je prije zauzimao mnogo veći prostor. Ogoljena vapnenačka podloga s tragovima crvenice upućuje na to da je pijesak stranog podrijetla. Te pjeskovite naslage nanijeli su vjetrovi i nataložili na vapnenačkim grebenima u vrijeme kad je morska razina bila niža. Vjetrovi su ispuhivali fine čestice iz naplavina koje su nanijele alpske rijeke na ravnice sjevernog Jadrana. Takve su prilike bile u razdoblju hladne pleistocenske klime.
        Golemi su naplavni pokrovi šljunka na Grobničkom polju bez organskih sastojaka. Nastali su intenzivnim trošenjem i spiranjem viših dolomitnih padina u doba hladnoga pleistocenskog razdoblja.
        Najmlađe su, odnosno i sada se talože, aluvijalne naplavine u dolinama Mirne, Raše i Boljunčice. Ovamo pripadaju delta Rječine i naplavine pred ušćem Dubračine. Slične su prirode naplavine koje se spiraju u izolirane udubine. I osuline pod vapnenačkim strmcima u stadiju su nastajanja. Mladi pokrovi tla imaju malen udio u sastavu ovog kraja, ali imaju osnovno geografsko značenje.
        Prevaga vapnenačkog sastava dolazi do izražaja u krševitim gorjima, osobito u moćnom bedemu Velebita. Ali istaknuti oblici reljefa zaostaju za pretežnim udjelom vapnenačkog sastava. Vapnenci prevladavaju i u sastavu nižih krajeva, što je uvjetovano gibanjima tla i specifičnim erozijskim procesima.
        U pružanju sastavnih elemenata prevladava dinarski smjer, sjeverozapad-jugoistok, ali su odstupanja i razlike posebno važne. Kvarnerski je prostor složen kraj, što dolazi do izražaja u njegovu izgledu.
        Srednjoistarski flišni kraj isklinjava se kod Plomina te vapnenci Učke i Labinštine dolaze gotovo u neposrednu vezu. Vidjeli smo da na  drugoj strani Velikih vrata, u sastavu Cresa, nema elemenata koji su značajni za Istru; u sastavu tog otoka značajne su razlike između starijih dolomita i vapnenaca; od fliša su očuvani slabi tragovi.
        Prekid i razlika u sastavu između poluotoka Istre i Cresa dolazi do izražaja i u neobičnu pružanju jugoistočne istarske obale. Ta se obala pruža okomito na glavni dinarski smjer. Odstupanje u građi geološke osnove izražava se i u drugim osobinama. Greben Učke, pokraj jugoistočne obale, usmjeren je meridijanski, a taj je smjer karakterističan i za elemente reljefa Labinštine. Meridijansko pružanje sastavnih dijelova značajno je i za glavni dio Cresa; tek u južnom Cresu i Lošinju povijaju se u dinarski smjer koji karakterizira zadarski arhipelag. Uzduž jugoistočne obale Istre povlači se dakle linija koja uvjetuje znatne izmjene u građi i reljefu tog prostora.
        U građi unutrašnjih kvarnerskih otoka izražen je dinarski smjer pružanja sastavnih dijelova (vapnenca i fliša). Pravilna smjena i dinarski smjer specifičnost su Raba i Paga; ta pravilnost izražena je unatoč blizini lučno izvijene vapnenačke mase Senjskog bila i Velebita. Pravilno i blago nabrana građa sjeverno-dalmatinske nizine nastavlja se preko Paga i Raba i postepeno gubi u Krku. Položaj tog pravilno boranog pojasa, između moćne antiklinale Velebita i izvijenih vanjskih kvarnerskih otoka (Cresa i Lošinja) posebno je značajna i nedovoljno objašnjena osobina geološke građe.
        I građa jugozapadne, vapnenačke Istre ima posebnosti. Slojevi su neznatno nagnuti ili vodoravni. Ta je vanjska ploča ostala postrance i neznatno je sudjelovala u velikim poremećajima koji su značajni za glavninu unutrašnjih krajeva. Najveći su poremećaji uz jugoistočnu obalu, za koju smo rekli da je važna i specifična tektonska linija. I naslage sjevernog Krka neznatno su poremećene, što upućuje na njegov  poseban položaj, različiti prema okolnim krajevima.
        Vanjski, istarski prostor ima mirnu, neznatno poremećenu građu, dok je unutrašnji dio vrlo složen. Granica između unutrašnjega ćićarijskog visočja s Učkom i srednje flišne Istre vrlo je izrazita. Uz razlike u sastavu to upućuje na nejednaku građu. Radi se vjerojatno o ljuskavom rasjedu, uzduž kojega su bila znatna stepeničasta klizanja sastavnih dijelova.
        I udolina Rječina-Vinodol asimetrična je izgleda. Sjeveroistočna, kopnena strana mnogo je strmija i ima tragova nalijeganja starijih vapnenaca preko fliša. Morfološka analiza upućuje na to da je u ovom pojasu bilo mladih izvijanja i dislokacija.
        U sastavu sjevernoga hrvatskog primorja prevladavaju karbonatne stijene, prije svega vapnenci. Izrazito se razlikuju vanjski istarski kraj i unutrašnji kvarnersko-velebitski pojas. U vanjskom dijelu sastavni su dijelovi, vapnenac i fliš, zastupani dvama prostranim dijelovima. Naprotiv, u unutrašnjem pojasu odnosi su mnogo složeniji. Mirnija je građa vanjskog dijela, a u unutrašnjem pojasu sastavni su dijelovi zbijeni. U središnji kvarnerski pojas klinasto se nastavlja prilično mirna građa Ravnih kotara. Složenost sastava i građa sjevernoga hrvatskog primorja odražavaju se u izgledu površja.
        
Reljef
        Za reljefnu sliku sjevernoga hrvatskog primorja specifično je da je to primorski krški kraj. U vapnencima vode poniru i otapaju ih do velikih dubina, pri čemu se površinski izgled malo mijenja. Vapnenci se na površini malo troše i ne stvara se rahli pokrov koji bi vode spirale. To uvjetuje da dijelovi sastavljeni od vapnenaca redovito strše u reljefu sjevernoga hrvatskog primorja. Osobito se ističu gromadni bankovski vapnenci.
        Zasječenost pokrova crvenice na obali Istre i pijesaka na vanjskim kvarnerskim otocima upućuje na mlado pozitivno pomicanje morske razine i plavljenje nekadašnjeg kopna. Snimanjem dubina unutrašnjih kanala i zaljeva utvrđen je krški reljef dna, sa zatvorenim udubinama. Dno Riječkog zaljeva dublje je od «vrata» prema pučini, dakle potopljena je zatvorena krška udubina.
        Po dnu unutrašnjih kanala i zaljeva ima mnogo izoliranih krških udubina koje dopiru i do dubine od preko 100 m (južno od Plavnika, u Podgorskom kanalu i drugdje). Naprotiv, u pojasu između vanjskih kvarnerskih i zadarskih otoka dubine su manje od 50 m. O dubini krša u unutrašnjem kvarnerskom prostoru svjedoči i Vransko jezero na Cresu, dno kojega je na 61,4 m ispod morske razine, a jezerska razina varira oko 13 m iznad mora. Ta izolirana udubina nastala je poniranjem voda i odnošenjem trošnog materijala kroz krš, duboko ispod morske razine.
        Dok je morsko dno unutrašnjih kanala i zaljeva neravno, krško i dopire do znatnih dubina, pučina sjevernog Jadrana prekriva prilično zaravnjenu pličinu. Sjeverno od linije Ravenna-Unije dubine su manje od 50 m, a od linije Šibenik-Pescara ispod 100 m. Preplavljivanje tog uravnjenog prostora i nastajanje sjevernoga plitkog Jadranskog mora posljedica je mladih izmjena klime, koje je i čovjek doživio.
        U vrijeme pleistocenskog zahlađenja (godišnja temperatura od 120C niža od sadašnje) velike su količine vode zaostale na kopnu, kao snježni i ledeni pokrov. Izmijenjen je odnos voda u moru i na kopnu, a snižena je i morska razina. Računa se da je u doba najvećega posljednjeg zahlađenja (prije oko 25 000 god.) morska razina bila oko 96 m niža od sadašnje. U to doba sjeverni je Jadran bio prostrana naplavna nizina.
        Iz debeloga alpskog snježnog i ledenog pokrova otjecale su u toplijim dobima snažne bujice, koje su spirale i odnosile goleme količine trošina, nastalih ledenjačkim razaranjem. Preko sjevernojadranske nizine razlijevale su se mutne vode i postepeno ostavljale sve finije taložine. U toku zimske hladnoće nije bilo otapanja, tekućice su bile neznatne, a naplavljeni materijal se osušio. Hladni i suhi vjetrovi ispuhivali su i odnosili iz osušenih naplavina fine čestice. Na Susku, Unijama, Srakanama i drugdje nalazimo dijelove tih nanesenih pjeskovitih pokrova; vidjeli smo da ti   nanosi vjetra sudjeluju i u pretaloženom pokrovu istarskih crvenica.
        Dakle, u nedavnoj prošlosti, gledano prirodnjačkim očima, naš je kraj izgledao drukčije i imao je posebne odnose. Na mjestu sadašnje pučine bila je prostrana naplavna ravnica, preko koje su  vijugale rijeke. Potankim mjerenjima dubina uočavaju se produžena korita na potopljenoj naplavnoj ravnici.
        Naplavna ravnica zatvarala je unutrašnji kvarnersko-podvelebitski prostor, u kome su neke krške udubine bile više od 20 m ispod najniže morske razine. Unutrašnji kraj izgledao je mnogo vrletniji, jer sadašnjim morskim visinama, treba dodati još 96 m.  Na mjestu kanala i zaljeva bio je uglavnom suh krški kraj.
        Još nemamo dovoljno podataka da rekonstruiramo pejzažnu sliku kraja za vrijeme niskog stanja morske razine. Potanka istraživanja morskog dna trebala bi pokazati je li taloženje prostrane naplavne ravnice utjecalo na pukotinsko otjecanje voda i uvjetovalo stvaranje jezera u unutrašnjim krškim udubinama.
        Sadašnji položaj i postojanje Vranskog jezera na Cresu upućuju na tu mogućnost. Vjerojatno su jezera postojala bar u onim dijelovima Kvarnerića i Podgorskog kanala koji su ostali i ispod najniže morske razine. Mlađe izdizanje morske razine prekrilo je velike dijelove unutrašnjega kvarnersko-podvelebitskog kraja i sakrilo odnose koji su zatečeni i mogu se pažljivim istraživanjem obnoviti. Za nas je prije svega  važna sadašnja morska razina i obala koja njoj odgovara.
        Sadašnja morska razina, neposredno i posredno, utječe na modeliranje kopna. Upotrebljavamo epitet «sadašnja» s prirodnjačkog stajališta, koje se ne obazire na ritam ljudske povijesti. Međutim, u ovom slučaju utvrđene su i znatne povijesne izmjene. Utvrđeno je da se od propasti Rimskog Carstva, tj. u toku  posljednjih 16 stoljeća, morska razina izdigla oko 2,5 m. Promjene morske razine imaju značenje i za praktično valoriziranje obale.
        Nemamo dokaza da je more plavilo naše kopno nakon taloženja flišnih naslaga, a prije najnovijeg izdizanja – koje još traje – morska je razina bila znatno niža, o čemu svjedoče potopljeni oblici. More je prodrlo u obliku uzanih i dugih zaljeva u «drage» istarskih rijeka: Mirne, Limske drage i Raše. I potočne  su «drage» inundirane kao zaljevi različitih dimenzija, npr. Budava i Plomin. Zaljevi su nastali i na rubovima otoka i potapanjem «draga» koje su izmodelirane u manje otpornim stijenama: Baški zaljev na Krku, Kramporski, Sv. Petar, Potok i  Sv. Eufemija na Rabu, Creski zaljev na Cresu i dr.
        Posebnu skupinu čine složeni zaljevi koji se sastoje od dijelova izduženih usporedo s obalom te spojnih prolaza ili «vrata», koji ih vežu s pučinom; takvi su Bakarski zaljev, Lošinjska luka i Creska luka. Oblik zaljeva je u skladu sa sastavom stijena i prostraniji uzdužni zaljevi izmodelirani su u mekšim stijenama, a poprečni prolazi u otpornim vapnencima. Postupanjem složenih dolina nastao je odgovarajući zaljev.
Geomorfološka skica
        Zapadna obala Istre odražava plavljenje niske krške zaravni, na kojoj je bilo ponikava i izoliranih glavica. Potapanjem takvog reljefa izdvojeni su brojni otočići, među kojima je najvažnija Brijunska skupina. U krškim udubinama nastali su specifični zaljevi kao što su Pulska luka i Medulinski zaljev. Slične zaljeve nalazimo i na obali sjevernog Krka: Soline i Puntska luka.
        Sadašnja obala nastala je potapanjem oblika koji su bili izmodelirani prema znatno nižoj morskoj razini: u Limskom kanalu izmjerene su dubine od 31 m, na ulazu u Raški kanal i Bakarski zaljev čak 44 m. Osim Rječine, površinskih znatnijih tekućica ima samo u istarskom sektoru. Istarske rijeke nastaju u središnjem flišnom kraju, a kroz vapnenački, krški prostor probijaju se uskim kanjonima. Taj je složeni proces kod jedne rijeke prekinut; na granici fliša i vapnenaca aktivirao se postepeno ponor u kojem se gubi Pazinski potok. Donja dolina u vapnencima, Limska draga, ostala je suha; neznatni potok Čipri u nerazmjeru je s velikom «dragom». Izgleda da se slično dogodilo s Boljunčicom, koja je ponirala na južnom rubu Čepićkog polja, a drugi dio ili Plominska draga ostao je suh. Za vrijeme pleistocena Boljunčica je nanosila više trošnog materijala koji je začepio ponor i nastalo je Čepićko jezero, iz kojeg se voda prelijevala prema gornjoj Raši.
        Vidimo da je u modeliranju reljefa kraja značajne oblike ostavilo jedno razdoblje, karakterizirano usijecanjem dolina i produbljivanjem krških udubina. To je razdoblje starije od pleistocenskih klimamorfogenetskih procesa, kojima je nataložena sjevernojadranska naplavna nizina i nanošen pijesak na susjedne grebene. U Limskom kanalu utvrđene su dubine do 31 m koje plići priobalni pojas odvaja od pučine.
        Za ocjenu općeg procesa reljefnog modeliranja i unutrašnjih razlika važne su mlade obalne izmjene, povezane sa sadašnjom razinom. Trošni pokrovi crvenice u Istri i pijeska na Unijama i Srakanama brzo se spiraju i more ih potkopava, te ih treba umjetno braniti. Strmci u trošnom tlu i potkopavanje brojnih artefakata svjedoče da je proces mlad. Još su značajnije obalne izmjene nastale naplavljivanjem.
        Mirna, najvažnija istarska tekućica, drži korak s izdizanjem morske razine. Iz flišnih naslaga gornjeg porječja nanosi trošan materijal kojim je gotovo u cijelosti zatrpala potopljeni donji dio doline i pretvorila ga u močvarnu nizinu. Od potapanja su zaostali mali zaljev i rubne lagune. Dubine (ispod 18 m) i oblici morskog dna pred ušćem Mirne upućuju na to da je u njezinoj dolini iznos potapanja bio malen jer je Mirna za vrijeme pleistocena donosila mnogo trošnog materijala iz gornjeg porječja, te uskladila svoju dolinu prema naplavnoj ravnici sjevernog Jadrana.
        Posve su drukčiji odnosi pred Limskom dragom. Njezin se gornji tok rano izgubio u Pazinskom ponoru, kroz koji su evakuirane vode i trošni materijal. Mlade naplavine nisu ispunile donju potopljenu dragu koja je dublja od priobalnoga morskog pojasa.
        Prilike su mnogo složenije u dolini Raše koja se otvara prema unutrašnjem kvarnerskom kraju, do kojeg nije dopirala sjevernojadranska naplavna ravnica. Iz gornjega flišnog porječja Raša nanosi trošne naplavine kojima zatrpava zaljev, nastao postpleistocenskim potapanjem. Svojim nanosima Raša je zatvorila dolinu Krapanskog potoka, koji nosi manje trošnog materijala. Tako je nastala laguna Krapanskog jezera, koje je melioracijskim radovima pretvoreno u obradiv polder.
        U drugim dijelovima obale mlađe izmjene su neznatne. U Rječinu su sprane velike količine glaciofluvijalnog šljunka kojim je pred ušćem nataložila mnogostruko važnu deltu. Dubračina je iz fliša Vinodola nanijela malo trošnog materijala, kojim su nataloženi začeci delte, važni za razvoj Crikvenice. Iz nanosa u flišnim dragama Raba i južnog Krka (Baščanska draga) izdvojene su pjeskovite plaže, važne u suvremenom valoriziranju obale.
        U sjevernom hrvatskom primorju prevladavaju vapnenačke obale, koje su u toku mlađega ledenog doba i nakon njega neznatno izmijenjene. Zbog općih osobina zemljišta, koje se uglavnom spušta prema zapadu i jugozapadu, istočne i sjeveroistočne obale otoka su strmije. Strme, kopnu okrenute, obale izložene su snažnim udarima bure. Rasprskane kapljice solnice onemogućuju rast vegetacije i čine jugoistočnu obalu Krka i istočne obale Raba, kao i otočića među njima, izuzetno surovima.
        Dok mladi procesi modeliranja, iz razdoblja pleistocenskog zahlađenja i nakon toga, dolaze do izražaja na obali, na kopnu je njihovo značenje znatno manje. Još jače nego sada, za vrijeme pleistocenskih zahlađenja preko ovog kraja prelazile su brojne ciklone i na planinskim padinama izlučivale goleme količine snijega; naziv Snežnik ima dakle opravdanje. Zamržnjavanjem i odmržnjavanjem trošile su se dolomitne padine i vode otapanja spirale su goleme količine šljunka, kojim je pokrivena krška podloga Grobničkog polja. Pretaloživanje tog šljunka ogleda se u usijecanju kanjona i taloženju delte Rječine. Spiranjem strana i taloženjem na dnu krških udubina bilo je izmijenjeno modeliranje na malim prostorima. To je vjerojatno uvjetovalo «plombiranje» ponora na dnu zavale i nastajanje Vranskog jezera. U Sjevernom Hrvatskom primorju prevladava krš, a taj se sporo površinski mijenja i konzervira oblike nastale u dalekoj prošlosti.
        Usijecanje složenih istarskih i nekih drugih dolina, te udubljivanje krških oblika važna je faza u modeliranju reljefa Sjevernoga Hrvatskog primorja. Ta je faza starija od pleistocenskog zahlađenja jer nanosi ovog razdoblja prekrivaju oblike koji su nastali udubljivanjem, npr., šljunkovi Grobničkog polja prekrivaju razvijeno krško površje. Faza usijecanja dolina i udubljivanja krških oblika uvjetovan je izdizanjem tla, odnosno povećanjem visinskih razlika. Ti poremećaji bili su početkom hladnog pleistocenskog razdoblja i općenito su dokazani, a nazivaju se «vlaškim pokretima», jer su najprije utvrđeni i dobro izraženi u mladim naslagama južnog podnožja Karpata.
        Vlaškim pokretima ojačano je spiranje padina i usijecanje dolina. Treba imati u vidu da je izdizanje priobalnog gorja znatno utjecalo na ovaj kraj koji zadržava primorske zračne mase i prima mnogo padalina. U oživjelom modeliranju dobro su se odrazile razlike u sastavu. Nepropusne stijene spiraju se i uvjetuju razvoj tekućica; naprotiv u ispucane i otopive vapnence vode poniru. U flišu srednje Istre nastaju tekućice koje su transportom trošnog materijala usjekle kanjone kroz vapnenački kraj. Vidjeli smo da je taj složeni proces bio prekinut kod Pazinskog potoka, zbog otvaranja velikog ponora, a do sličnog prekida došlo je kod Boljunčice i presušivanja doline prema Plominskom zaljevu.
        U dugom flišnom pojasu održala se Rječina. Spiranjem i transportom Rječine, flišna je zona postepeno snižena. Potočić iz Drage prema Martinšćici imao je manji utjecaj. Mnogo jača koncentracija voda bila je prema vrelima u bakarskom zaljevu; snažni potoci erodirali su flišne naslage, a kroz vapnence usjekli dubok tjesnac. Analogan položaj ima Dubračina iz Vinodola, ali je pritjecaj voda iz krškog zaleđa bio manji. Suha Ričina otječe uzduž flišne zone Vinodola, ali je oskudna vodom i manje je izmijenila izgled površja.
        U izdignutom krškom kraju vode su brže ponirale i stvorene su dublje udubine. Razlike u sastavu imale su znatnu ulogu. Spiranjem dolomitnih padina i evakuacijom trošnog materijala kroz krško podzemlje izmodelirana je udubina Vranskog jezera na Cresu. U dolomitima i trošnijim vapnencima izmodeliran je amfiteatarski oblik oko Creske luke. Dolomitni sastav i ekspozicija uvjetovali su modeliranje amfiteatarske udubine oko Grobničkog polja. Sastav i koncentriranje voda odražavaju se u dubokim krškim oblicima kao što su Ponikve iznad Škrljeva i na Krku. Flišne su krpe na kršu Ćićarije spirane, a trošni materijal evakuiran kroz krško podzemlje, zajedno s vodom; tako su izolirane udubine, npr. Lanišće. Na vapnenačkoj zaravni jugozapadne Istre prevladavaju plitke i prostrane udubine, što upućuje na to da je pokrov tla modificirao razvoj krškog površja.
        Proces udubljivanja i reljefnog diferenciranja odvijao se i na terenu koji je potopilo mlado  izdizanje morske razine. Mjerenjem dubina utvrđene su brojne izolirane udubine, što upućuje na to da je potopljen krški reljef. Udio nepropusnih stijena je neznatan i naplavljivanje trošnog materijala nije mnogo utjecalo na izgled reljefa morskog dna, što je u skladu s onim što smo konstatirali kod oblika obale.
        Izdizanjem i izvijanjem zemljišta u toku vlaških pokreta povećane su visinske razlike, osobito uzduž lomnih linija, kao što je rub Ćićarije i Učke prema Istri. Oživjeli su procesi modeliranja, različiti prema sastavu i ovisni o okupljanju voda koje izbijaju iz krškog podzemlja. Izmodelirano je površje koje je neznatno izmijenjeno u toku pleistocenskih zahlađenja, a djelomičnim potapanjem nastali su oblici obalne razvedenosti.
        Opće crte reljefa i oblici inicirani vlaškim pokretima upućuju na to da se intenzitet izdizanja povećava prema kopnu, odnosno gorsko-planinskom pojasu. Vapnenačka zaravan jugozapadne Istre nagnuta je prema zapadu i u tom pravcu otječe glavnima voda. Taj odnos dolazi posebno do izražaja kod tekućica rječinsko-vinodolskog flišnog pojasa; Rječina, Draga, bakarske tekućice i Dubračina skrenule su donjim tokovima prema zapadu i u vapnenačkom grebenu usjekle sutjeske. Izvijanje starijih oblika reljefa očito je u odnosu između blagih padina kose,  koja odvaja Vinodol od obale, i podova sjeveroistočno od vinodolske udoline. Erozijom flišnih naslaga prekinuta je veza između dijelova izvijene zaravni.
        Iz očuvanih oblika površja možemo zaključiti da je vlaškim poremećajima dislociran relativno miran reljef. Istra je bila uravnjen kraj, bez sadašnjih udubljenja u flišu i kanjona u vapnencima. Na sjeveru, istoku i jugoistoku Riječnog zaljeva i oko Vinodola očuvani su tragovi uravnjenog površja; nalazimo ih na srednjem i južnom Cresu i dijelovima Lošinja. I na izdignutom bloku Ćićarije ima mnogo blagih i uravnjenih oblika.
        Tragovi prijašnjeg mirnog reljefa najbolje su očuvani na vapnencima, što je i razumljivo jer se poniranjem voda i razvojem krša starije površje malo mijenja. Ali to nije dovoljno objašnjenje jer je očito da su zaravni bile prije svega na vapnencima. Poznato je da se takvi oblici mogu razviti rubnim otapanjem, koje uvjetuje pokrov tla osobito u povoljnim ekološkim uvjetima, npr. u vlažnoj i toploj klimi, koja pogoduje bujnoj vegetaciji, a ova pojačava otapanje vapnenaca. Ostali su oblici nastali u tektonski stabilnom razdoblju i ekološki drukčijim prilikama.
        Obnavljanje reljefne slike iz prijašnjih razdoblja i utvrđivanje naslijeđenih oblika mnogo je teže i manje značajno. Vidjeli smo da se svi oblici s vremenom više ili manje mijenjaju, te današnji izgled ne odgovara prvotnome. Iz prijašnjih razdoblja naslijedili smo raspored različitih stijena, osobito vapnenca i fliša. Manje otporni fliš održao se samo u valovitim udubinama među vapnencima, a to je posljedica boranja. Važna su i gibanja uzduž pukotina, kao npr. međom između niske Istre te Ćićarije i Učke, uzduž riječko-vinodolskog jarka i dr.
        Za reljefnu sliku kraja važno je da su složenim tektonskim gibanjima izdignuti veliki vapnenački masivi (Ćićarija, Učka, Osorčica, južni Krk, Viševica, Senjsko bilo, Velebit i dr.). U krške, «krtičnjake» tih uzvišenja brzo poniru velike količine padalina. Površinsko trošenje je neznatno i nema spiranja padina. Vapnenačke uzvisine ostaju kao «okamenjene», što uvjetuje dinamičnu sliku reljefa.
        U reljefnoj slici sjevernoga hrvatskog primorja razlikujemo dva dijela: zapadni, istarski i unutrašnji, kvarnersko-podvelebitski. Vanjski dio ima manju energiju reljefa; dominira vapnenačka zaravan na kojoj se samo na rubnom dijelu Labinštine izdiže Brdo s 270 m relativne visine, ali to je već prijelazni pojas prema unutrašnjem reljefnom dijelu. U osnovnom reljefu zaravni izmodelirane su zavale u flišu, povezane kanjonima s obalom, a na zaravni su brojne, ali pretežno plitke ponikve. Istarska se zaravan postepeno spušta prema potopljenoj ravnici sjevernog Jadrana.
        Unutrašnji pojas mnogo je složeniji. Mlađim tektonskim gibanjima različito je poremećen. Oživjelim erozijskim procesima došle su do izražaja razlike u sastavu: intenzivna erozija nepropusnih naslaga i razvoj dubokog krša u vapnencima, na površju kojega su dobro očuvani stariji oblici. Razvio se vrlo dinamičan i kaotičan reljef, koji je mlađim potapanjem najnižih dijelova djelomično maskiran. Kvarnersko-podvelebitski pojas pripada najreljefnijim dijelovima Sjevernoga Hrvatskog primorja; na udaljenosti od 6 km visinska razlika doseže 1 744 m (Rožanski vrh na Velebitu 1 638 m i dubina u Podgorskom kanalu 106 m), tj. prosječan nagib gotovo 30%.
        
Vegetacijski pokrov
        Za vrijeme pleistocena, sjeverno hrvatsko primorje nije bilo zahvaćeno glacijacijom. Djelovanje glacijacije u granicama Hrvatske bilo je ograničeno samo na malene površine iznad 1 1 600 m. Kako pak tu visinu prelazi samo malen broj vrhova, to je jasno da kontinuiranog niza ledenjaka u ovom području nije bilo. Pošteđenost od ledenjaka dala je ovom području dvojak biljeg. Ono je prije svega, za vrijeme glacijala,  postalo skloništem biljnog svijeta koji je u Srednjoj Europi bio ledenjacima, odnosno općim zahlađenjem uništen ili pak teško ugrožen, te  je nakon povlačenja ledenjaka postalo jednim od središta iz kojih se obnavljala uništena srednjoeuropska flora. U našim pak krajevima, odnosno da se ograničimo samo na površine o kojima je ovdje riječ, Istri i Kvarneru, nastavljen je nesmetan razvoj biljnog i uopće živog svijeta. Kao odraz nesmetanog razvoja, barem od doba tercijara, a zatim i kao odraz staništa i klimatskih prilika, na spomenutom području, ali i šire, nastao je veći broj biljnih svojti koje čitavom ovom području daju karakter regionalne osobitosti. To je prisutnost velikog broja endema koji su u florističkom pogledu uvjetovali izdvajanje flore ovog područja u posebni ilirski florni element označivši time Dinaride kao središte njihova razvoja. Florističke odlike kraja odražavaju se, naravno, i u vegetaciji ovih površina. Snažna biljnosociološka raščlanjenost vegetacije obogaćene mnoštvom ilirskih endema značajka je koja daje glavni pečat biljnom pokrivaču Istre i Kvarnera, slično ostalim dijelovima Dinarida.
        U pogledu vertikalne razvedenosti odnosno reljefa Istre i Kvarnera postoji vrlo velika raznolikost. Od više ili manje ravnih površina južne Istre do pravih, premda minijaturnih,  ravnica u zapadnoj Istri, između Novigrada i Umaga, čitav se teren Istre preko brežuljkastog područja srednjeg dijela poluotoka koso uzdiže u planinski lanac Ćićarije i Učke dosežući znatnu visinu od 1 396 m (Učka). Spuštajući se potom prema sjeveroistoku, nakon sutjeske Rječine dolazi ponovno do naglog uspona terena prema masivu Obruča, hrvatskog Snežnika i Risnjaka, odakle se prema jugoistoku pruža planinski lanac dinarskih planina od kojih najviši postižu visinu od 1 699 m (Mali Rajinac). Dobrom vertikalnom razvedenošću ističu se i otoci Lošinj, Cres, Krk i Rab.
        Ta snažna vertikalna razvedenost reljefa spomenutih područja ima jak odraz u biljnom pokrivaču, pa u rasponu od primorskih površina do planinskih vrhova nalazimo vrlo šarolik svijet biljnog pokrova – od malih područja mediteranske, dominantne submediteranske do prijelaznih tipova submediteranske i kontinentalne flore. U skladu s tom raznolikošću prikazat ćemo vegetacijski pokrov ovog područja.
        Prava mediteranska vegetacija predstavljena je malenim, uglavnom diskontinuiranim pojasom zimzelene šume crnike. Ona zauzima u Istri vrlo uzak rub kopna uz more, koji se od Plominskog kanala preko rta Premanture pruža do Poreča, zatim obrašćuje otoke Unije, Lošinj, osim viših padina Osorčice, susjedne manje otoke, osim Suska, Velikih i Malih Srakana, zatim najveći dio Cresa, osim najviših dijelova, jugozapadne padine Krka te Rab i Pag. Crnikinih šuma nema sjevernije od Poreča, osim manjih fragmenata na sjeverozapadnim i južnim padinama uz dolinu Mirne i manjih oaza oko Trsta, a zatim u obliku kontinuiranog pojasa nedostaje od Mošćenica prema Rijeci i dalje prema jugu padinama Velebita sve do prevlake između kopna i otoka Paga, gdje se ponovno javlja i širi prema jugu.
        Bilo bi međutim pogrešno na temelju ovog prikaza o rasprostranjenosti crnikinih šuma u Istri i Kvarneru pretpostaviti da ćemo taj tip šume, svuda gdje smo to naznačili, naći u punu sjaju. Crnikine su šume u najvećem dijelu čitavog Sredozemlja vrlo prorijeđene, uništene ili pak degradirane na zimzelene šikare u kojima prevladavaju različite vrste bušina, smrdljike, komorike, mirte, crnjuša itd. No ipak ćemo veće ili manje izgledne površine lijepih crnikinih šuma naći tu i tamo na cijelom prostoru njihova ovdje naznačena rasprostranjenja, a posve  lijepo uščuvane nalazimo na Brijunima, na južnom dijelu otoka Cresa (Punta Križa) i na Kalifronti na otoku Rabu. Ova na Rabu jedna je od najvećih, najljepših i najbolje očuvanih crnikinih šuma na Mediteranu.
        Uz crniku, lijepo drvo maslinasto-zelenkasta i lagano bodljikava lista, naći ćemo u tim šumama još i mnoge druge vrste, među kojima se osobito ističe planika sa svojim narančasto-crvenim jestivim plodovima što dozore u jesen, zatim zimzelena ruža, lemprika koja bujno cvate usred zime, pa oštrolisna šparoga i dr. 
        Tlo na kojem se javlja crnikina šuma jest reliktna crvenica ili pak na njoj razvijeno smeđe primorsko tlo, kojemu je crvenica poslužila kao matični supstrat.
        Crvenica je reliktno tlo nastalo; rubifikacijom (pocrvenjivanjem) ostataka kalcijeva karbonata nakon njegova otapanja pod utjecajem korozivnih voda u uvjetima drugačijim nego što danas vladaju u Mediteranu, izmjenom vlažnih razdoblja u toku kojih je dolazilo do snažnog trošenja podloge i stvaranja zemljanih naslaga sloja te oslobađanja velike količine željeznih oksida; sa suhim i toplim razdobljima koja su uvjetovala jaka isparavanja došlo je do rubifikacije tla, procesa koji se očituje u dehidraciji i oksidaciji željeza u uvjetima izmjene vlažnih s toplim i suhim razdobljima. Istra je – uz Dalmaciju – upravo klasična  zemlja u kojoj su crvenice razvijene.
        Crvenica je glinenasta zemlja crvene boje koja se razvija na krednim, trijaskim i jurskim vapnencima i – nešto manje – na dolomitima. To su uglavnom neutralna ili slabo kisela tla.
        Submediteranski pojas šume hrasta medunca i bijelog graba dominantna je i tipična vegetacijska zajednica. Kako s udaljavanjem od mora slabi i njegov utjecaj na okolicu, to i klimatske prilike postaju oštrije. U vezi s tim i crnikina šuma gubi prema unutrašnjosti zimzeleni karakter ustupajući mjesto listopadnim elementima šume hrasta medunca i bijelog graba. U Istri, tamo gdje zbog povoljnih klimatskih prilika rub kopna uz more zauzima crnikina šuma, medunčevo-bjelograbove sastojine nadovezuju se na nju, a sjeverno od Poreča na zapadno i sjeverno od Plomina na istočnoj strani Istre i dalje prema jugu ona dopire do samog mora, a u vertikalnom pravcu širi se u rasponu od 0 do 350 m.
        I ovaj je tip šume zbog snažna utjecaja čovjeka vrlo osiromašen. Najvećim dijelom to su šikare u kojima dominiraju sad jasen ili bijeli grab (okolica Plomina), sad medunac ili pak crni grab (Bujština i padine Učke). Vjerojatno najljepši primjer dobro očuvane šume hrasta medunca i bijelog graba jest Boljunka u južnoj Istri između sela Želiski i Barbana na Barbanštini. Najznačajnije drvenaste vrste koje se javljaju u ovoj zajednici jesu hrast medunac, bijeli grab, jasen, klen, brijest i crni grab. Među grmljem i niskim rašćem česti su drijen, veprina, oštrolisna šparoga i dr.
        Na obroncima Učke između Kraja i Voloskoga, zatim na otoku Lošinju, u udolini koja se pruža između Halmca i Tržića, te u maloj uvali Javori na otoku Unije, u medunčevo-bjelograbovim i crnikinim sastojinama javlja se vrlo bujni lovor. Osobito lijepe i bujne medunčevo-bjelograbove šume s lovorom nalazimo u okolici Opatije. One su pravi ures Opatije – ures njezinih šuma, vrtova i perivoja.
        Uz sastojine s lovorom, u pojasu medunčevo-bjelograbovih šuma, na potezu od Šumbera, iznad Kraja, do Rukavca iznad Voloskoga, javljaju se na padinama Učke, a nešto i na Bujštini, u zapadnoj Istri, vrlo lijepi kestenici, nadaleko na glasu zbog svojih plodova poznatih pod imenom «lovranski maruni». Kestenova stabla stoljetne starosti često su obroncima Učke jedino drvo ovih sastojina. Kestenici su naime na ovom području postali voćnjaci iz kojih je odstranjeno sve što može škoditi njihovoj rodnosti.


Skica vegetacijskog pokrova
        Na Bujštini, gdje također ima kestenovih šuma razvijenih na sličnoj podlozi, sastojine su bogatije vrstama, pa uz kesten nalazimo hrast medunac, cer, jasen i dr.
        Kestenici se javljaju na dubokim i kiselim tlima. Šume pak hrasta medunca i bijelog graba javljaju se najvećim dijelom na smeđim primorskim tlima povrh vapnenaca i dolomita i na smeđim tlima povrh fliša.
        Zbog degradiranosti šumskog pokrova u mediteranskoj regiji nije uvijek jednostavno primijetiti razliku između medunčevo-bjelograbovih i crnograbovih sastojina, jer su ta dva tipa šuma u našem području, a i šire, fizionomski gotovo identična: njihove sastojine čine često bilo crni ili bijeli grab, bilo pak jasen ili hrast medunac. No provjerom  florističkog sastava sastojine u kojoj nedostaju oštrolisna šparoga, veprina, drača, smrdljika, vrste značajne inače za medunčevo-bjelograbove šume, a prisutne su nove vrste, kao što su tankolisna šparoga, vučja stopa i dr. upućuju na to da je ovdje riječ o novom vegetacijskom pojasu – pojasu crnograbovih šuma, koji se u Istri i uz obalu primorja od Rijeke pa dalje prema jugu nadovezuje na pojas medunca i bijelog graba, dok se na otocima Lošinju, Cresu i Krku s naglim usponom reljefa crnograbove sastojine nadovezuju izravno na zimzelene crnikine šume. Ta je pravilnost uočena na cijelom jadranskom području.
        U vertikalnom pravcu crnograbove se šume prostiru od tridesetak pa do tisuću i više metara nadmorske visine. Na mjestima gdje petrografsku podlogu čini fliš (npr. na Bujštini i u okolici Kožljaka, uz Čepićko polje), zbog vlažnosti i mnogo veće hladnoće ovog supstrata nego što je vapnenac, crnograbove se šume spuštaju vrlo nisko, jer medunčevo-bjelograbove sastojine kao termofilnije u odnosu prema crnograbovina ne mogu uvijek podnijeti tu podlogu. Još je po nečemu značajan taj tip crnograbovih šuma na spomenutoj podlozi: fliš kao vlažan i hladan supstrat poslužio je kao dobar konzervator mnogih vrsta koje su se na njemu, na malim nadmorskim visinama i u blizini mora, održale do danas, a ostatak su mezofilnih šuma koje su za vrijeme glacijacija bile raširene ovim područjem.
        Gornja granica rasprostranjenosti crnograbove šume varira prema tome kojoj su strani svijeta izložene padine koje obrašćuje. Tako je na jugozapadnim padinama Učke ta granica na oko 1000 m, a sa sjeverne je strane niža, na oko 600 m. Slično je i u ostalom dijelu primorja.
        Crnograbove šume ograničene su u Istri najviše na srednji dio poluotoka, a na ostalim površinama na područja koja su udaljenija od mora i u vertikalnom pogledu nešto viša ili pak niža, ali hladnija nego ona  medunčevo-bjelograbove šume. One su većim dijelom razvijene osrednje.
        Vrlo lijepe šumske sastojine ovog tipa nalazimo u okolici Rijeke, npr. na području Zvoneća ili od Permana prema Klani. Međutim, za većinu šuma tog područja značajno je da u svojim sastojinama, zbog oštrijih klimatskih prilika, sadrže dosta mezofilnih vrsta, kao što su obični grab, hrast kitnjak, lipa i dr.
        Tla na kojima se javljaju te šume pripadaju različitim tipovima smeđih tala, uglavnom s podlogom vapnenca, dolomita i fliša.
        Više zone planinskog okvira prekrivaju prijelazne vegetacijske zajednice. Tako se između najnižega termofilnijeg potpojasa primorske i mezofilnijeg potpojasa bukove šume te najvišeg potpojasa pretplaninske bukove šume koji na svojoj gornjoj granici završava neprohodnom šikarom visokom jedva nekoliko metara javlja širi ili uži potpojas miješanih bukovo-jelovih šuma koje su u gospodarskom pogledu  naše najvrednije šume.
        Najviši granični šumski pojas planinskog okvira sjevernoga hrvatskog primorja čine sastojine klekovine koja je razvijena u obliku guste i neprohodne šikare što je izgrađuju po zemlji i stijenama povaljena stabla i grane bora klekovine što puze. U pravilu se javlja iznad potpojasa pretplaninske bukve. Pojas klekovine lijepo je razvijen na Risnjaku, Snežniku i na vrhuncima sjevernog Velebita (Zavižan, Rijuzi i dr.).
        Iznad pojasa bukovih šuma javljaju se goleti, tzv. planinske rudine obrasle specifičnim planinskim biljem, stvarajući bujne planinske  pašnjake i košanice. One su pune najrazličitijeg bilja i cvjetova divnih boja i sklada, od kojih su mnogi naši endemi. Nećemo propustiti da među endemima na prvom mjestu spomenemo simbol planina – krški runolist, dosad nađen na Risnjaku, Snežniku, Bitoraju, Bjelolasici, Zavižanu, a u novije doba i na Učki. Od glavnih sastavnih elemenata ovih travnjaka na prvom mjestu treba spomenuti tankolisnu šašiku, travu krutih i mesnatih listova, čvrstih i gustih busenova, najčešću vrstu planinskih livada na Učki, Risnjaku, Snežniku, Bitoraju, Bjelolasici, Velebitu i dr. Ima naravno mnogo vrsta na planinskim rudinama, a mi ćemo spomenuti samo neke, možda i rjeđe, koje su zbog svoje osobitosti posebice primjetljive, a to su konjski trn (Cirsium eriophorum), pravi gorski ljepotan, zatim različite vrste sirištara, osobito srčanik itd.
        Tlo na kojem se razvijaju planinski travnjaci jesu kisele planinske crnice bogate humusom.
        Proces uključivanja priobalnog pojasa u život šire zajednice potisnuo je postepeno autarkijsko životarenje i iscrpljivanje prirodne osnove. Istodobno su jačali interesi za regeneriranje vegetacijskog pokrova. S prirodnom obnovom biljnog pokrova vršena su i pošumljivanja, osobito borom. Borove su šume sada važna značajka mediteranskog priobalnog pojasa, osobito oko glavnih centara, iz čega se vidi bitno značenje socijalnog faktora. Pošumljivanje, s različitim uspjehom i prekidima, vrši se tokom posljednjih stotinu godina i tamo gdje je najranije počelo imamo razvijene borove šume, npr. na Lošinju.
        Mnogi razlozi potiču širenje borovih šuma. Na razmjerno skromnoj osnovi bor dobro uspijeva i daje najbrže rezultate, tj. pravu šumu. U najnovijoj etapi pošumljivanje se vrši akcijama zajednice i privatnom inicijativom, jer šuma povećava vrijednost tla. Istodobno nestaju negativni utjecaji stočarenja i otvorenog ognjišta.
        Iako smolarenje i borovo drvo imaju malo značenje, šuma je bitni element suvremenog obalnog valoriziranja. Želja za sunčanjem nedjeljiva je od kombiniranja s osvježenjem u šumskoj hladovini; borova šuma posebno osvježava. Na žalost, u borovim šumama, osobito starijim, lako dolazi do požara, a opasnost se povećava starenjem stabala i porastom broja posjeta. U tom kompleksu treba uočavati novija negativna iskustva, u kojima su suše sekundarni faktor.
        Uža Istra, vapnenačka zaravan i unutrašnji flišni kraj, povoljni su za rast šume, prije svega hrastove. Istarske «dubrave» rano su privukle naseljavanje, bile dobra lovišta, davale vrijednu drvnu rentu (građevinsko i ogrjevno drvo, te ugljen), osobito za tržište na suprotnoj jadranskoj obali, a omogućavale su i prezimljivanje stoke koja je silazila sa susjedne Ćićarije. Rano uvođenje poljodjelstva, osobito vinogradarstva, potisnulo je šume; znatne su površine iskrčene, a drvo se upotrebljavalo za različite potrebe seljačkog gospodarstva ili se izvozilo.
        Čuvane «ladonje» ostaci su i svjedoci kakva bujna šuma može uspijevati u Istri, gdje brzo regenerira u zabranima. Naglo smanjeno iskorištavanje šume tokom posljednjih desetljeća ogleda se u obnovi vegetacijskog pokrova. Kako je izuzetno došlo do kamenjarske goleti, a sve upućuje na to da je novi preokret trajne prirode, možemo predviđati da će šume relativno brzo prekriti glavninu istarske vapnenačke zaravni. Racionalna društvena intervencija, pročišćavanjem šikare, mogla bi ubrzati obnovu istarskih šuma, koje se, zbog povoljna geografskog položaja i novih socioekonomskih odnosa, mogu mnogostruko valorizirati.
        Nedavnu prošlost dočekala je bujna «motovunska» šuma brijesta, topola i sl. na naplavnoj močvarnoj nizini oko rijeke Mirne. Za tu šumu vezane su i legende. Bezobzirnu sječu slijedili su i regulacijski radovi, kojima je izmijenjena prvobitna osnova. Pravilne plantaže topola daju sada kraju specifičan izgled.
        Prilike su nepovoljnije na dinamičnom reljefu unutrašnje, flišne Istre. Uništavanje prirodnoga biljnog pokrova praćeno je spiranjem padina i rastom otpornog korova. Obnova plemenitije šume traži racionalno pošumljivanje, a to je teško provesti i zbog ubrzanog raseljavanja i zabačenosti kraja. Najogoljelije su prisojne padine Učke i Ćićarije, koje su dugo iskorištavane kao ispasišta, što se provodi i sada u smanjenu opsegu. U kopnenom primorju Riječkog zaljeva i Podgorskog kanala prilike su složene, te se može izdvojiti pet dijelova: jugoistočne padine Učke, padine Gorskog kotara, vinodolski sektor, Krmpote i padine Senjskog bila.
        Jugoistočne padine Učke dobar su primjer za ocjenu mogućnosti regeneriranja biljnog pokrova. Razvojem priobalnog pojasa u toku posljednjih 90 godina smanjen je pritisak na biljni pokrov, koji je uništavan mnogostrukim potrebama autarkijskog životarenja. Još nakon drugog svjetskog rata uočena je razlika između čuvanih privatnih «ograda» i bezobzirno iskorištavanih zajedničkih pasišta. Nakon četvrt stoljeća razlika se ne primjećuje. Padine Učke prekriva zeleni sag miješane šume hrasta, crnog graba, jasena i sl.; u toj se osnovi ističu bijele pjege «balkonskih» sela. Iz šikarskih oblika sporo se izdvajaju visoka stabla, što je posljedica male društvene brige. Regeneriranje je manje odmaklo u južnom sektoru (Zagorje), gdje su i nedavni požari uzrokovali nazadak.
        Prisojne padine Gorskog kotara dugo su iskorištavane kao pasišta, što je dovelo do gotovo potpunog uništenja više vegetacije na šljunčanim pokrovima Grobničkog polja i viših dolomitnih padina. Naprotiv, na vapnenačkim stranama, koje imaju manje značenje kao pašnjak, drvna se vegetacija održala kao kržljavo grmlje.
        Jače uključivanje kraja u prometne veze između Primorja i zaleđa i zapošljavanje u Rijeci smanjili su pritisak na vegetacijski pokrov koji se postepeno obnavlja. Međutim i dalje ostaje abnormalni kontrast između pretežno golih, ali za šumsku vegetaciju povoljnijih površina i krške šikare. Čudno je da, i pored blizine velikog grada i razvoja priobalnog pojasa, nisu vršena veća pošumljivanja šljunkovitih naplavina i dolomitnih padina, gdje su prirodni uvjeti povoljni. To je posljedica nenormalnog odjeljivanja Rijeke od njezine okolice. Brz rast šikare, osobito na boljim terenima uzduž ceste za Gornje Jelenje, potvrđuje vjerodostojnost izvora koji govore o bujnom šumskom pokrovu krajem 18. st.
        Rano naseljavanje Vinodola te kombiniranje poljodjelstva i stočarenja u autarkijskom gospodarenju ogledaju se u izgledu kraja. Flišna udolina bila je uglavnom obrađena; viša «planina» na sjeveroistoku iskorištavana je za ljetno napasanje, a niska «gora» između udoline i obale za zimsku ispašu. Novije uključivanje u život širih krajeva (radno i potpuno iseljavanje), te turistički razvoj na obali izmijenili su tradicionalne  odnose, što se ogleda u regeneriranju biljnog pokrova. Iako se još nisu izgubile razlike između uzurpiranih i regeneriranih «ograda» te iscrpljenoga zajedničkog pašnjaka, priobalnu goru već prekriva šikara. Pročišćavanjem uz obalu brzo se obnavlja šuma, uglavnom hrastova. Prirodno zelenilo postepeno pokriva i napuštene obradive površine Vinodola. Prestali su i ljetni izgoni na planinu, gdje se postepeno obnavlja prirodni biljni pokrov.
        Biljni pokrov padina Krmpota i Senjskog bila jako je degradiran. Na krškoj osnovi zaostalo je najotpornije, pretežno trnovito žbunje. Na dijelovima sastavljenim od blokovskih vapnenaca prevladava gol kamenjar. Te sunčane padine bile su tradicionalna i oskudna prezimna pasišta, ne samo domaćih već i stada iz brinjskog i otočačkog zaleđa. Na goleti se izdvajaju čuvane i regenerirane ograde i osobito borove «plantaže» oko Senja. Nepropusna podloga omogućuje bogatiji biljni pokrov Senjske drage. Raseljavanje i napuštanje naporna i oskudna stočarenja pridonosi sporom regeneriranju prirodne vegetacije. Ljetne suše i žege te udari suhe bure otežavaju obnovu biljnog pokrova.
        Otoci su zaseban i međusobno različit kraj. Snažni udari bure rasprskavaju solnicu koja uzrokuje ogoljelost strana prema Podgorskom kanalu – pojava koja impresionira. Na niskome sjevernom Krku, koji podsjeća na istarsku vapnenačku zaravan, duga je tradicija čuvanja šuma. Naprotiv, viši i krševitiji južni dio otoka iskorištavan je za ispaše i pretvoren u kamenjar. «Drmuni» sjevernog Krka davali su vrijednu rentu ogrjevnog drveta, koje je izvoženo, a u šumama je prezimljavala stoka. To racionalno gospodarenje jedna je od glavnih osnova povijesnog značenja Krka. Raseljavanje, napuštanje stočarenja i prestanak  tržišne konjunkture za ogrjevno drvo pogoduju obnovi šumskog pokrova sjevernog Krka, ali na krškoj pustoši južnog dijela malo je korijenja iz kojeg bi se mogla obnoviti stabla.
        Na Rabu je velika razlika između sjeveroistočne vapnenačke i ogoljele kose, koja je kamenim prezidima izdijeljena u privatna pasišta, te jugozapadnih, flišnih agrarnih pojasa i rano čuvanih gajeva. Traženje što racionalnijih rješenja u autarkijskom iskorištavanju i novije turističko valoriziranje rapske pitomine ogledaju se u vegetacijskom pokrovu otoka. I u biljnom pokrovu Cresa uočavamo prilagođavanje uvjetima prirodne osnove. Sjeverni, viši (Sis 638 m) i krševiti dio iskorištavan je kao oskudno drvno područje, a niži srednji i južni dijelovi otoka, znatnim dijelom sastavljeni od dolomita, pretežno su ogoljeli pašnjak, na kome se izdvajaju ograde i nasadi borova. Raseljavanje i napuštanje oskudnog stočarenja ne prati odgovarajuća obnova biljnog pokrova, jer na znatnim dijelovima nije ostalo ni korijenje. Na jugoistočnim, buri izloženim dijelovima nastala je prava kamena pustoš («kamena Arabija»). Skromni pothvati pokazuju kako bi pošumljivanje dolomitnih terena srednjeg  Cresa moglo dati relativno brze rezultate. Šteta je da je malo učinjeno da se pošumi velik prostor vinograda oko gradića Cresa, koji su uništeni filokserom.
        Biljni pokrov Lošinja upućuje na mogućnosti daljnjeg društvenog djelovanja. Izdužen i pretežno krševit otok imao je u razdoblju izoliranog  životarenja malo značenje i dijelio je sudbinu sa susjednim Cresom, pri čemu je spojni Osor  imao središnju ulogu. Istaknut položaj, izvanredna luka i povoljan klima pogodovali su ranom uključivanju Lošinja u život širih prostora. S tim procesom sociogeografskog valoriziranja bila je povezana obnova biljnog pokrova, osobito pošumljivanje borom. Borove šume velika su suvremena prednost Lošinja. Makijska vegetacija relativno izolirane Osorčice (588 m) upućuje na razlike koje se postižu prirodnim regeneriranjem i pozitivnom društvenom intervencijom u južnom dijelu otoka.
        I manji otočići pokazuju specifičnosti biljnog pokrova, uvjetovane osobinama prirodne osnove i izoliranim životom. Posebno je zanimljiv pjeskoviti Susak, kome su nasadi loze i trske donedavno određivali izgled. Brzim nazatkom obrade širi se korov kome odgovaraju ekološki uvjeti.
        Sastojine primorske bukove šume imaju granični položaj ili su izolirane (Učka) i manjeg su značenja za kraj kao cjelinu. U posebnoj fazi devastiranja, uvjetovanog potražnjom kvalitetnijeg ogrjevnog drveta i ugljena (krajem 19. i početkom 20. stoljeća) počela je intenzivna sječa gorskih šuma. Izmijenjene ekonomske prilike pridonose brzoj obnovi, čemu pogoduju e ekološki uvjeti.
        Izuzetna raznolikost biljnog pokrova sjevernoga hrvatskog primorja odražava složene prirodne uvjete koji su posljedica čvorišnoga geografskog položaja, unutrašnjih raznolikosti i reljefa. Ključno značenje imaju društveni utjecaji, u kojima se ne ogledaju samo suvremeni odnosi, već i nasljeđe prošlosti. Kompleksno uočavanje biljnog pokrova pridonosi razumijevanju općih geografskih osobina primorja.
        
Tla
        Oskudica pokrova tla važna je osobina sjevernoga hrvatskog primorja i odraz dominirajućeg krša. Međutim unutrašnje su razlike prilično velike i značajne.
        Vapnenačka zaravan zapadne Istre znatnim je dijelom pokrivena crvenicom, koja je ponekad debela i nekoliko metara. Ima i pretaloženih crvenica sa slojevima šljunka, a bilo je i eolskog pretaloživanja, što je posljedica klimatskih prilika u toku pleistocenskog zahlađenja. Ostaci šuma i ekološki uvjeti upućuju na to da je tlo bilo prekriveno biljnim pokrovom, odnosno humusom. Na glinenoj osnovi crvenice humus se lako spira i obrađene površine se crvenom bojom koja je značajna osobina istarskog pejzaža.
        Izgleda da su crvenice staro tlo, naslijeđeno iz geološke prošlosti koja je pogodovala njegovu nakupljanju. Zbog vrste vapnenaca, položaja slojeva i malog broja pukotina, krški proces nije intenzivno razvijen te  se formirao i održao pokrov tla. U plitkim ponikvama, čije je dno prekriveno debljim slojem crvenice, dolazi povremeno i do zabarivanja. Analogne, ali znatno manje, pokrove crvenice nalazimo i na sjevernom Krku, gdje su i osobine osnove  slične onima u Istri.
        Tla na flišnoj podlozi nisu stabilizirana. Devastiranje biljnog pokrova, krčenje padina i drugi zahvati prouzročili su jaka spiranja, usijecanja vododerina i klizanja. Usporedo s tim vrše se naplavljivanja i zabarivanja u nižim dijelovima. Bujičarstvo je posebna nedaća srednje Istre. Napuštanjem obrađivanja, osobito padinskih dijelova i postepenom obnovom prirodne vegetacije počinje nov pedogenetski ciklus.
Skica raširenosti tala


        Analogne su osobine tla i u drugim flišnim zonama, ali u manjim razmjerima i uz specifične prilike. Flišna zona na sjeveroistočnom Krku (Dobrinj-Vrbničko polje) malih je razmjera i ukliještena je među okolne vapnence. Kombiniranjem površinskog spiranja fliša i podzemnog otjecanja kroz vapnence nastale su izolirane udubine Vrbničkog polja, Jezera i Luga.
        Etapnim zabarivanjem staloženi su glinoviti pokrovi. Fliš Baške drage ima veće razmjere i visinske razlike, te procesi mladog spiranja i naplavljivanja određuju osobine tla.
        U usječenom pojasu fliša Draga-Vinodol pedogenetske su prilike složene. S vapnenačkih strmaca napadale su stjenovite osuline. Obrada je poremetila prirodnu ravnotežu te znatan utjecaj imaju bujice i klizanja. Napuštanjem obrade i drenažnih radova obnavlja se biljni pokrov, a procesima spiranja, mjestimičnih klizanja i pretaloživanja uspostavlja  se ravnoteža i odgovarajući pedogenetski proces. Pokrov osulina ima još veće značenje u flišnoj zoni Raba; na toj osnovi dobro uspijevaju vinogradi.
        U vezi s flišnim zonama nalazimo mlada naplavna tla uzduž glavnih tekućica: Mirne, Raše i manjih pritoka. Taloženje tih naplavnih ravnica usklađeno se s mladim položajem morske razine. Naplavne ravnice su  najpogodniji prostor za suvremeno intenzivno poljodjelstvo. Melioracijski radovi prekidaju prirodni pedogenetski proces i novim sociogenim utjecajima razvija se kultivirano tlo.
        Glavnina kraja, na višim krškim dijelovima i padinama, ima malo tla. Uništavanjem ionako oskudna biljnog pokrova sprano je rahlo tlo u krško podzemlje. U pukotinama kamenjara održalo se malo crvenice, a veće krpe su izuzetna pojava; najvažnija su tla na dnu ponikava «dôci», gdje crvenice redovito čine dublji sloj B. Na trošnim vapnencima i dolomitima leže skeletna tla. Pržinasto tlo karakterizira dolomitne terene, pogodno je za šumski pokrov i male je obradive vrijednosti.
        Degradacija i spiranje odredili su pedološke osobine Grobničkog polja. U prirodnim uvjetima te pleistocenske naplavine bile bi pokrivene šumom. Devastacijom okolnih dolomitnih padina spran je površinski sloj rahlog tla. Pokrov tla očuvan je samo u najnižem dijelu «polja», između Podhuma i Donjeg Jelenja. Pretaloživanjem naslaga Grobničkog polja Rječina je formirala mladu deltu, životno važni prostor Rijeke.
        Pokrov gorske šumske crnice u najvišim dijelovima ovisi o sastavu podloge; bogatiji je na dolomitima i rastrošnim vapnencima, a vrlo oskudan na bankovskim vapnencima. Obradom je prekinut pedogenetski proces i na  pjeskovitim pokrovima vanjskih otočića. Intenzivno spiranje otežava obnovu stabilnijih prirodnih odnosa.
        Sjeverno Hrvatsko primorje siromašno je pokrovom  tla, što je u skladu s prevagom krša. Socijalni su utjecaji izmijenili prirodne procese, posebno na osjetljivoj flišnoj osnovi. Suvremeni procesi uključivanja u život širih prostora pogoduju obnovi prirodnih odnosa i agrarnom  valoriziranju površina koje su pogodne za tržišno poljodjelstvo.
________________
OSOBINE I VAŽNOST NOVOOSLOBOĐENIH KRAJEVA[24] 


        Odlukom Mirovne konferencije u Parizu (1946.) pripojeno je Jugoslaviji 7382 km2. Prema prethodnim rezultatima popisa iz 1948. živi na tom prostoru 439 275 stanovnika (268 803 u NR Hrvatskoj i 170 472 u NR Sloveniji).
        Učinjen je velik korak naprijed u borbi Hrvata i Slovenaca za slobodu na zemlji, koju obrađuju već 1300 godina. Ovaj je uspjeh rezultat duge i teške borbe onih, koji su bili u pravu, ali zapostavljeni i slabiji, borbe s moćnim i naprednijim vlastodršcima. Velik polet i nadčovječanski napori naših naroda u NOB-i postigli su ovu historijsku prekretnicu i odlučili vjekovnu borbu u korist pravde i potlačenih.
        Novooslobođeni krajevi produžetak su sjeverozapadnog dijela Jugoslavije. U sastavu prevladavaju vapnenci, na kojima su razvijeni karakteristični kraški pojave: zatvorena udubljenja, odsutnost normalnih površinskih tokova, prorijeđena ili nikakva vegetacija, mala plodnost i rijetka naseljenost.
        Granica između Alpa i Dinarida predmet je duge naučne diskusije, jer na terenu nije topografski jače izražena. To je i razlog, što se u našim udžbenicima različito piše, odnosno što se u školama raznoliko predaje. Na jugu od izrazite tektonsko-morfološke linije, koja se proteže srednjom dolinom Soče, dolinom Idrijice i dalje do Vrhnike, prevladava dinarski smjer. Triglavski masiv i okolno planinsko područje, odnosno Julijske Alpe imaju pretežno alpski karakter – kako po starijem sastavu, tako i po tektonskom pružanju. U dinarskom kraju nema ni tako starih ni tako mladih naslaga kao u susjednim alpskim predjelima; iz toga i iz tektonskih odnosa zaključujemo, da je izdizanje Dinarida počelo kasnije, i da su posthumni pokreti bili manje intenzivni. Glavnina novih krajeva pripada; dakle, dinarskom području.
        Tektonski odnosi u ovom užem dinarskom području nisu jednostavni. Duž linije, koja prati južni obod Trnovskog gozda. Nanosa, dolinu Reke i Rječine, i dalje kroz Vinodolski rov, bilo je najahivanja i navlaka. Još je važniji poremećaj duž jugoistočne obale Istre, koja se pruža smjerom sjeveroistok-jugozapad, dakle, normalno na dinarski smjer. Ova liburnijska tektonska linija izaziva poremećaj u pružanju Učke i Cresa – najvažnije tektonsko odstupanje u našem kraju.
        
Sl. 1 Skica geološkog sastava, holocen; 2. pleistocen; 3. oligomiocen; 4. kreda; 5. jura; 6. trijas; 7. permo-karbon: 7. donji paleozoik; 9. eruptivno kamenje. 


Prelaz preko Gaberka (na putu Divača – Senožeče) za vrijeme bure (Valvazorov crtež)


Poniranje (a, c i e) i ponovno izbijanje (b i d) Reke u Škocjanskoj jami (Valvazorov crtež)
        Petrografski sastav novooslobođenih krajeva dosta je jednostavan. Smjenjuju se zone krednih i jurskih vapnenaca i pojasi paleogenog fliša. Smjer tektonskog pružanja i razlike u sastavu uvjetovani su diferencirani razvoj i današnje morfološke osobine. Normalni, riječni proces preinačavao je nepropusne flišne zone, dok su se na vapnenačkim područjima, u periodama duge stabilnosti, obrazovale dobro očuvane korozivne zaravni.
        Nakon mlađih radijalnih gibanja počeo se razvijati diferencirani reljef uvjetovan sastavom zemljišta. Rijeke erodiraju flišne predjele, dok vapnenački krajevi zaostaju, i na njima se razvijaju površinski i podzemni kraški oblici. U ovom su periodu obrazovane kraške forme, koje naš kraj čine poznatim u cijelom svijetu. Postojnska pećina je svjetskog glasa, još su impozantnije i složenije galerije Škocjanske pećine, koju ćemo zajednički posjetiti. Uz ove najpoznatije oblike možemo nabrojiti mnogo drugih, koje naš kraj čine klasičnim područjem, u kome su dana prva objašnjenja složenog kraškog procesa, a sigurno će i u budućnosti ostati jedno od najvažnijih za izučavanje kraške problematike.
        Flišna su područja zaokružena vapnenačkim krajevima, kroz koje se rijeke probijaju kanjonskim dolinama (Mirna, Raša) ili složenim podzemnim putovima (Reka, Pivka) ili se ova dva procesa zanimljivo izmjenjuju (Boljunčica i Pazinski potok). Složeniji reljef sjevernog planinskog dijela odražava razlike u sastavu i utjecaje normalne erozije, kraškog procesa i rada ledenjaka.
        U novim krajevima susrećemo pojave, vrlo važne za najmlađu geološko-morfološku evoluciju. Obala na više mjesta i čitav otok Susak prekriveni su pleistocenskim pijeskom i praporom. To je ostatak diluvijalne kopnene faze sjevernog Jadrana. Dno kraške udubine Vranskog jezera danas je 68 m ispod morske razine, što pokazuje, koliko su znatna mlada pozitivna gibanja.
        Specifična je oznaka naših krajeva izrazito čvorišni položaj velikih geomorfoloških cjelina. Tu se krajnji ogranci dinarskog sistema dodiruju s Alpama. U ovom se kraju interalpske udoline, produžetak panonske zavale, najviše približavaju jadranskoj depresiji i nizini sjeverne Italije. Novooslobođeni krajevi, dakle, u morfološkom pogledu predstavljaju čvorište važnih  tektonsko-morfoloških krajina. 
        Navedena fizičko-geografska svojstva imaju analogije i olakšavaju razumijevanje etničkog položaja i ekonomske funkcije ovog kraja. Slaveni su naselili istočne Alpe i cijeli Dinarski masiv. Stoljetna nadiranja Germana umanjila su ovo područje i potisnula slavenski element iz znatnog alpskog dijela. Romani čvrsto drže nizinske krajeve na zapadu. U našem kraju odigravaju se stoljetni sukobi triju glavnih europskih etničkih grupa. Istaknuti slavenski klin morao je izdržati napade jačih i bolje organiziranih, koji su pod maskom kulturnog i vjerskog misionarstva vršili nasilja i donosili ropstvo. Germane je gonila stoljetna ideja dominacije nad Slavenima i želja za toplim morem, Romane ekonomska eksploatacija i politička ekspanzija. Ovome treba dodati i uporni pritisak Mađara iz Panonske nizine. Slovenski je element stoljećima  izdržao na ovom teškom i istaknutom mjestu i usprkos najvećim žrtvama i gubicima očuvao svoj vrijedni geografski položaj. Etnička je karakteristika novooslobođenih krajeva, dakle, da je stanovništvo, koje je vezano za zemlju već 1300 godina slavensko 
Sl. 2. Veze reljefa i željezničkih pruga
        Jedino je tokom političke dominacije i ekonomskom ekspanzijom strani element prodirao u gradove: jednom germanski (gorički knezovi i period austrijske ekspanzije), zatim romanski (Furlani i Talijani), a kratko vrijeme i Mađari (u Rijeku). Ali ovo strano stanovništvo nije moglo odrediti etnički karakter krajine. Poljsko stanovništvo gradova Bjelorusije i Ukrajine nije moglo asimilirati domaće stanovništvo vezano za zemlju. Slična je bila sudbina njemačke ekspanzije preko baltičkih gradova. Njemački Offen nestao je u mađarskoj Budimpešti itd. Stanovništvo, koje obrađuje zemlju, uvijek je brojem i prostorom određivalo etnički karakter našeg kraja. Strani su osvajači činili sve, da prikriju ovu istinu. Cinični se iz historijskih abnormalnosti izvlačio zakon, a iz dominacije i eksploatacije pravo. To je eminentno fašistička doktrina,  u suprotnosti s osnovnim osjećajem čovječjeg dostojanstva, te je osuđena na propast. Iz ovog fakta izvire snaga i trajnost promjene, koja je nastala poslije Drugog svjetskog rata.
        I ekonomska karakteristika novooslobođenog kraja u vezi je s fizičko-geografskim osobinama i njegovim geografskim položajem.
        Prvobitni prorijeđeni šumski pokrov vapnenačkih predjela glavnim je dijelom uništen. Neracionalno iskorištavanje, potražnja drveta u susjednim prekomorskim zemljama i potreba pašnjaka su šume. 
        Šumski je pokrov bio bujan i otporniji na niskim zaravnima Istre, dobro pokrivenim naslagama crvenice – Crvena Istra. Osamljeni «ladonja» ili male skupine stabala i šibljaci ostaci su nekad bogatih hrastovih šuma. Obilan sloj crvenice daje rezistentnost biljnom pokrovu.
        Vapnenački grebeni Krasa, Ćićarije, Učke i Cresa, daju manje povoljne uvjete. Šumski je pokrov bio mnogo rjeđi i pred napadom manje otporan. Zemljište je ogoljelo i prevladala je svijetla vapnenačka boja, otuda naziv – Bijela Istra.
        Šume sjevernih i sjeveroistočnih vapnenačkih grebena (Trnovski gozd,  Hrušica, Javornik i Snježnik) bile su zbog visine i nepristupačnosti manje i kasnije napadnute, i tamo su danas glavne šumske površine novooslobođenih krajeva.  Tri vapnenačke stepenice imaju, dakle, različiti izgled i vrijednost.
        Naslage crvenice na zaravnima južne i jugozapadne odnosno Crvene Istre, daju znatne i dosta plodne površine. S crvenicom su genetski vezane naslage boksita, velikog rudnog bogatstva Istre.  Na jugozapadnom kraju poluotoka, oko Pule, kopa se prvoklasni  kvarcni pijesak, od koga je pravljeno i čuveno venecijansko staklo.
        Pulština, Poreština i Bujština, kako se po glavnim naseljima nazivaju, dobro su obrađeni krajevi,  i njihovo je stanovništvo agrarno, čak i kad živi u prividno gradskim naseljima (Rovinj, Poreč, Buje, Novigrad, Motovun i drugi). Ekonomija ovih agrarnih predjela znatno je poremećena talijanskom okupacijom i fašističkom autarhijskom politikom.
        Na produkciju Pulštine utjecale su prije talijanske okupacije potrebe i izvori velikog grada (Pula). Podmirivanje svakidašnjih potreba pulskog tržišta pogodovalo je gajenju povrća, krupne stoke, loze i sl. Sela su davala i velik dio radne snage razgrananoj industriji Pule. Propadanjem Pule, poslije Prvog svjetskog rata, poremećena je ekonomija ovoga kraja. Popravak ovog stanja uvjetovan je rješenjem obnove ekonomskog života Pule, o čemu će se posebno govoriti (Dr. I. Rubić, zapadna Istra i Pula).
        Poreština između Mirne i Limske drage, eminentno je agrarni kraj. Tu su najbolje uređeni istarski vinogradi. Na grimiznocrvenoj podlozi odskače zelenilo vinograda, koji su tokom talijanske okupacije znatno potisnuti, jer je sama Italija proizvodila i suviše vina.
        Bujština ima analogne odlike i predstavlja najplodniji dio niske Istre. Zapadni su dijelovi prekriti gotovo neprekidnim pokrovom kultura (loza, maslina, voće, a tek iz talijanskog perioda žito).
        Obalna naselja, Rovinj, Vrsar, Poreč i Novigrad, a u unutrašnjosti Buje, Oprtalj, Motovun, Vižinada, Bale te Vodnjan vrlo su zbijena. To su stari feudalni centri ili istriotska sela, izgrađena na ograničenom i dobro izdvojenom prostoru, i većina je od njih bila utvrđena. Opadanjem feudalnog prosperiteta raseljavali su se veleposjednici i njihova  su gnijezda pustjela, a neka su već gotovo i sasvim opustjela (Motovun, Vrsar, Oprtalj). Rezistentnost su pokazala jedino zemljoradnička naselja (Rovinj, Vodnjan, Bale i Galežana), nastavana starim istriotskim stanovništvom. Naprotiv, slavenska sela, vezana za zemlju, raspoređena su  prema vrijednosti obrađenog zemljišta i rasuta su u prostoru.
        Druga Vapnenačka stepenica ili Bijela Istra ima manju ekonomsku vrijednost. Oskudan pašnjak omogućivao je ograničen razvoj stočarstva, kome je prestanak zimskih spuštanja u niže dijelove zadao odlučan udarac. Obradivo tlo u krškim udubinama daje malene prostorne mogućnosti, a relativno surova klima ograničuje broj kultura (krumpir, ozima žita, kukuruz i sl.).
        Slika se mijenja u sjeverozapadnom nižem dijelu između doline Vipave i Tršćanskog zaliva. Niski Tršćanski kras podsjeća izgledom, privredom i tipom naselja na predjele Crvene Istre.
        Najviša vapnenačka stepenica Trnovskog gozda i Hrušice (600 do 1000 m) sačuvala je u znatnom dijelu svoj prvobitni izgled. Vrijedne šume pokrivaju glavni dio prostora. Na drugo mjesto dolaze planinski pašnjaci. Jedino su u sjeverozapadnom nižem dijelu i u graničnom pojasu između Trnovskog gozda i Hrušice prevladale krčevine, osobito na prisojnim stranama, gdje je razvijeno gajenje planinskih kultura.
        Drugo petrografsko i ekonomsko područje novooslobođenih krajeva čine nepropusna flišna područja. Sredinom Istre proteže se u obliku trokuta flišni pojas, sastavljen od laporaca, pješčanika i laporovitih vapnenaca. Prevladava tamnija, siva boja, te je kraj u literaturi i poznat pod imenom Siva Istra. Baza trokuta proteže se duž jugoistočne obale Tršćanskog zaliva, a vrh je oko Labina. Površinski tokovi izradili su normalan dolinski reljef i zemljište snizili ispod okolnog vapnenačkog prstena. Različiti smjer tokova i složeni procesi selektivne erozije obrazovali su nekoliko manjih krajina: otvorno porječje Tršćanskog zaliva, proširenje oko gornje Mirne, zatvoreni pazinski kraj i složeno porječje Raše. Siva je Istra bogatija vodom, stijene se lakše raspadaju, ali je njezin pejzaž dosta turoban i ograničene gospodarske vrijednosti. Glinene padine lako se spiraju, obrađene površine klize, dolinska dna su močvarna, a klima zbog zatvorenosti reljefa manje povoljna. Vinogradi se gaje na višim prisojnim stranama i nemaju vrijednosti onih u Crvenoj Istri. Močvarne dolinske nizine pogodne su za pašnjake. Stočarstvo (krupni zub) i poljodjelstvo (kukuruz, žita i loza) gotovo su jednako vrijedne gospodarske grane.
        Najnaprednije, gotovo vrtlarsko poljodjelstvo imaju, zbog blizine velikih gradova, sjeverozapadni primorski dijelovi. Ogromne su promjene izvršene u području Raše isušenjem Čepinskog jezera. U toku su veliki radovi na isušivanju dolina Mirne i Raše, što će izmijeniti sliku i povećati ekonomsku vrijednost cijeloga kraja. Nepogoda ovog kraja jest geografska i prometna izoliranost.
        Veliku vrijednost predstavljaju ugljene naslage iz poznate «kozina» formacije, kojom počinje paleogen. Iskorištavaju se u labinskom kraju, nešto na ušću Dragonje, a sigurno ima ugljena i u drugim dijelovima Sive Istre. Obalni položaj i ugljeno siromaštvo Mediterana povećavaju vrijednost ovih rudnika.
        Na istaknutim su uzvišenjima stara naselja, prostorno odvojena i tvrđavski građena. Podsjećaju na srednjoeuropske «burgove», s kojima su vjerojatno u historijskoj vezi. Prestankom tuđinske političke vlasti nestalo je i stranaca gospodara tvrđavskih gradova, koji naglo propadaju; ostalo je za zemlju vezano stanovništvo, koje ne voli ovakav tip naselja, već živi u selima, koja se gube u prostoru.
        Sličnih su pejzažnih odlika i analognih gospodarskih osobina izdvojeni bazeni Reke «Brkini» i Pivke. Tu visina dolazi do izražaja, te prevladavaju jara žita, krumpir i planinsko stočarstvo. I ovdje (Ilirska Bistrica) se kopa ugljen, iako u manjim količinama i slabije kvalitete od onoga u labinskim rudnicima; veliko značenje ima iskorištavanje šuma na susjednim planinama.
        Zaseban položaj ima morfološki zaliv doline Vipave, koja je tektonski uvjetovana i usječena u nepropusnim flišnim naslagama. Analogno morfološkim odlikama, to je klimatski i gospodarski zaliv, u koji prodiru mediteranski utjecaji. S ovim prelaznim krajem možemo povezati flišni i vinogradima obrasli predjel Brda, sjeverozapadno od Gorice.
        Na natapanim zaravnima oko donje Vipave i Soče gajilo se povrće ne samo za potrebe velikih gradova u okolici, već je prije talijanske okupacije izvažano i u zaleđe. Tokom talijanske okupacije znatno je opala ova važna grana poljodjelstva.
        Planinske doline Soče i Idrijice imaju kombiniranu privredu, u kojoj se već susreću alpski elementi. Uz planinsku poljoprivredu (krumpir, jara žita, livade i sl.) imaju veliko značenje stočarstvo i šumska gospodarstvo. Kod Idrije su poznati rudnici žive. Iskorištavanje vodene snage planinskih tokova i drvo pogoduju razvoju industrije.
        Nećemo se zadržavati na kvarnerskom primorju, o kome se posebno govori (v. J. Roglić, Rijeka).
        Dok je u kvarnerskom kraju pomorstvo regionalna pojava, u ostalim dijelovima nalazimo izdvojena žarišta: otok Lošinj, Rovinj, Piran. Važnost ovih središta propada prevladavanjem parobroda, koji su pomorstvo koncentrirali u velike luke: Trst, Rijeka i Pula, dok su nekadašnji centri jedrenjaka (Lošinj, Rovinj, Piran i dr.) izgubili važnost.
        Uz riječku industriju, o kojoj se posebno govori na drugom mjestu veću važnost ima industrija Pule: brodogradilište, tvornica cementa, tekstilna industrija i dr. Rovinj ima veliku tvornicu duhana i tvornicu za preradbu ribe. Izola je jak centar za preradu živežnih namirnica. U Mirnu je velika tvornica cipela, a u Anhovu na Soči tvornica cementa i cementnih prerađevina. U visokom planinskom dijelu zastupana je drvna industrija s najvažnijim centrom u Ilirskoj Bistrici.
        Dali smo ekonomski pregled po regionalnim jedinicama, da bismo podvukli raznolikost i složenost novih krajeva, u kojima imamo vrlo različite prirodne uvjete i proizvode. Na jednom su kraju pitomi predjeli, u kojima dozrijeva naranča (Lošinj), a na drugom visoki vrhovi sa stalnim krpama snijega (Kanin i Triglav). Ali je za ekonomski razvoj i dinamiku još važnije, ako naglasimo gospodarske rajone, čije su nervne točke glavni gradovi. Život središnjih krajeva regulira Trst, sjevernih brdskih predjela Gorica, niske Istre Pula, a kvarnerskog primorja Rijeka. U ovim se gradovima razvio privredni život, koji crpi snage ne samo iz okolice, već i iz dalekog zaleđa i prekomorskih krajeva, među kojima vrši posredničku ulogu. Na ovim vezama i na posredničkoj ulozi bazirana je njihova industrija. Promjene, koje zahvate spomenuta gradska središta, osjetno se odražavaju na širokoj okolici.
        Od ovih gradova tri su luke, kojih život ovisi u prvom redu o vezama sa zaleđem, kome služe. Politička granica, koja je povučena iza prvog svjetskog rata, presijecala je ove arterije života. Od tog je udarca – kao što ćemo vidjeti – Rijeka zamrla, Pula brzo nazadovala, a Trst jedva životario.
        Apsurdnom granicom iza drugog svjetskog rata položaj se samo djelomično popravio. Jedino je ratom opustošena Rijeka došla u normalne uvjete. Devastirana Pula teško će napredovati, a Trst ima nemogući predratni položaj Rijeke, dok je kod Gorice zarezano u samu glavu ekonomskog organizma. Iz ovog je lako rasuditi, koliko je ekonomske promjene i stradanje doživio ovaj kraj tokom posljednjih 30 godina.
        Borba za novooslobođene krajeve bila je vrlo duga i teška; posljednji je napor tražio najveće žrtve od svih naših naroda. I pored nepravde, učinjene narodima Jugoslavije i stvari mira, možemo biti ponosni po postignutim uspjehom i moramo drugima objašnjavati, od kolikog je to značenja i poticani na daljnje napore radi potpunog postignuća naših prava.
        Borba naših naroda za vlastito primorje – pogled u svijet, pravo na afirmaciju na Zemljinoj kugli – bila je najduža, ponekad gotovo beznadna, jer je protivnik bio jači, a kod trećih smo teško dobivali razumijevanje i podršku; zato je postignuti uspjeh od naročito velikog i historijskog značenja.
        Kao okovane držao nas je venecijski obalni posjed. Koliko je to bilo zlo i kakav smo gubitak time pretrpjeli, možemo ocijeniti iz primjera Dubrovnika. To je bio prozorčić, kroz koji smo gledali u svijet i kuda je dolazilo malo svjetla u našu porobljenu kuću. Smatram, da se značenje Dubrovnika obično pogrešno gleda samo kao naš kulturni uspjeh. Imamo puno pravo, da ga upotrebimo kao dokaz, koliko su naši narodi tuđim nasiljem izgubili i koliko su zla učinili oni, koji se hvališu kulturnom misijom.
        Nasilje Venecije produžava Austrija. Povampireni talijanski imperijalisti iskorištavaju propast ove države. Uz podršku trećih kidaju dijelove našeg narodnog organizma i sprečavaju nam pravo, stečeno stoljetnim posjedom, historijskim patnjama i dostojanstvom samostalnog naroda. Efemernim historijskim pravom imperijalisti podlo prekrivaju stoljetne nepravde i obmanjuju svijet. Zadar, Lastovo i Julijska krajina bile su najflagrantnije nepravde Versaillesa.
        Oslobođenjem velikog dijela Julijske krajine, Rijeke, Zadra i Lastova, brisan je glavni dio ovih nepravda i uklonjena uporišta iz kojih je pripreman napad i podjarmljivanje naše zemlje. Pomorska fasada, koja nas reprezentira pred svijetom, i preko koje imamo slobodan pristup u sve dijelove Zemljine površine, postala je mnogo šira. Efektivna dužina kopnene obale produžila se za jednu šestinu (1564 na 1890 km), a dužina zračne linije za 40 km. Neprirodno zatvoreni sjeverozapadni dijelovi države dobili su slobodniji pristup k moru. Iako pitanje, na žalost, nije u cijelosti riješeno, ipak smo postigli oslobođenjem ovih krajeva.
        Povećanje dužine obale ne pokazuje dovoljno, kolika je to dobit u našem pomorskom životu. Predratna obala Jugoslavije, iako vrlo razvedena, od zaleđa je odvojena širokim planinskim spletom, kroz koji vode nedovoljne i nesuvremene prometne veze. Nismo imali luku, koja bi mogla vršiti velike međunarodne prometne funkcije i afirmirati nas u svjetskom pomorstvu. Oslobođenjem Rijeke došli smo do suvremene luke, osnove za brz i snažan razvoj vlastitog pomorstva. Ove promjene i afirmacija u pomorskom životu imaju veliko značenje za našu zemlju. Izbili smo u red snažnih sredozemnih država i vrlo smo zainteresirani za cjelokupno zbivanje, koje se odvija na ovom najvažnijem prolaznom moru svijeta.
        Jadransko more ima veliko prometno značenje u prvom redu za podunavsku i sjeveroistočnu Europu.  Prometne arterije, koje služe ovom prometu, prolaze kroz novooslobođene krajeve. Postojnska vrata (603 m) najvažniji su prolaz između Mediterana te srednje  i sjeveroistočne Europe. Danas je ovaj važni prometni sistem u jugoslavenskom posjedu –  otuda ogroman porast međunarodne važnosti Jugoslavije  


Sl. 3 Odnos robnog prometa na prugama između Podunavlja i sjevernog Jadrana  (iz A. E. Moodie, The italo-jygoslav-boundary).


1. Pićan - Karakterističan akropolski položaj starih naselja srednje Istre
2. Limska draga - Potopljena kanjonska dolina, usječena u zaravni Crvene Istre
3. Gradnja rudarskog naselja Podlabin - Snimljeno iz starog akropolskog gradića Labina. Dimnjak uz lijevi rub je pored jednog ulaza u rudnik, koji se grana kroz podzemlje cijelog područja. Bolji smještaj novih kuća u srednjem dijelu snimka: one su izdužene u smjeru bure, koja je u ovom kraju naročito jaka.


        Geografska analiza pokazuje, da su novooslobođeni krajevi veoma važni za ekonomski razvoj i međunarodni ugled Jugoslavije, zalog koji obećaje, da nas više neće stizati sudbina sitniša u tuđim računima. Mi geografi moramo ovaj moment naročito uočiti i naglašavati. Oslobođenjem i posjedom Slovenskog primorja i Istre porasli su ugled i značenje nove Jugoslavije, što mnogi sa strane ne mogu i neće da shvate.
        Biti našeg stručnog rada i principima naprednog gledanja ne odgovara, da stvari promatramo kroz ružičaste naočale. Naslijeđena stvarnost ima i svojih slabih strana, koje dijelom potječu iz nama neprijateljske prošlosti, a nešto iz objektivnih uvjeta. Da bi naš sud bio što realniji, osvrnut ćemo se na te negativne elemente. 
        Zadar, nekoć glavni grad Dalmacije, vuče svoju važnost iz vremena, kad su glavne veze dolazile preko mora i kad je ovaj grad bio uporište i mostobran prekomorskih osvajača. Danas je Zadar preko 100 km daleko od željezničke pruge, koja vodi u zaleđe (101 do Knina i 110 km do Šibenika). Veze sa zaleđem veoma su teške – ili preko Rijeke, ili preko dviju spomenute željezničke postaje. Ovaj, u prometnom pogledu, otočni položaj Zadra teško pogađa ovo lijepo mjesto i kao osnovi uvjet njegova preporoda traži uspostavljanje željezničke  veze, kojom bi pritjecale potrebne životne snage. Položaj Zadra danas je utoliko teži, što je grad angloameričkim bombardiranjem glavnim dijelom razoren.
        Stručni predstavnici vladajuće Austrije i Italije rado su podvlačili teritorijalnu podvojenost Istre, ističući Učku kao prirodnu granicu. Taj «mudri» savjet upravljen je nama, ali se sami nisu zaustavljali na  toj međi. Ovo natražno i determinističko gledanje u osnovi je pogrešno. Zlo bi prošla Švicarska, kad bi se na nju primijenilo to pravilo, a Italija bi se morala povratiti u sredovječnu pocjepkanost.
        Nažalost i Austrija i Italija nisu učinile ništa, da se ova prirodna zapreka otkloni. Samo eksploatatorskim principima politike u tuđoj zemlji može se objasniti, da austrougarska vlast tokom 70 godina nije povezala željezničkom vezom Trst i Rijeku. Talijanska uprava produživala je to još dosljednije. Potrošena je velika količina tinte i papira u pisanju o važnosti i potrebi tunela kroz Učku, ali se poslu svjesno nije prilazilo. Ovo žalosno i za nas neprijateljsko držanje učinilo je, da je naš element srednje Istre ostao odsječen i ekonomski i kulturno zaostao.
        Današnja željeznička veza s Istrom, građena po bečkim planovima podsjeća na žalosnu prošlost i u suptornosti je s našim potrebama i interesima. Shvatljivo je stoga, da nova Jugoslavija stavlja u prvi plan pitanje povezivanja Istre s Rijekom i ostalom Jugoslavijom. Svladavanjem grebena Učke i probijanjem tunela izbrisat će se nenormalno i za nas ponižavajuće stanje i stvoriti trajni uvjeti povezanosti i napretka.
        Nećemo se detaljnije osvrnuti na sjeverni, granični dio novooslobođenih krajeva, jer će se o njegovim osobinama i nedaćama detaljnije govoriti u slijedećim referatima. Paradoksalno povlačenje nove granice dovelo je do najtežih poremećaja u prometnom i ekonomskom život tog kraja. Treba povezivati iskidane prometne veze, preorijentirat ekonomiku čitavih područja i izgraditi nove gradove.
        Vidimo, dakle, da je šetana stoljetna sjetva ostavila i nemilih plodova. Trebat će velikih napora, da se u zamrle dijelove unesu snagu života i stvore uvjeti daljeg razvoja.
        Istra i Slovensko Primorje po svojim su fizičko-geografskim osobinama raznolik, a u znanstvenom pogledu klasičan kraj. Zbog raznolikih ekonomskih izvora i povoljnih uvjeta za njihovo iskorištavanje to je najvredniji dio  jugoslavenskog primorja. Ali se vrijednost i značenje ovih krajeva ne iscrpljuju ovim objektivnim kvalitetama.
        Naročitu važnost ima ovaj kraj zbog svog čvorišnog geografskog položaja, historijske i prometne funkcije, koja je time uvjetovana. To je poprište značajnih historijskih zbivanja i jedna od točaka, gdje se stalno osjeća pulsiranje života Europe. Ovuda su provaljivale horde barbara i prolazile organizirane vojske osvajača. Za germanske imperijaliste ovo su «jadranska vrata», kuda pokušavaju proširiti svoju dominaciju u pitoma mediteranska područja. Talijanski imperijalisti vide ovdje «istočna  vrata» («porta orientale»), kroz koja bi htjeli prodrijeti i zavladati prostranim zaleđem. Ovaj kraj spada među najvažnije prolaze i pripada mu značajna uloga i u budućem životu Europe.
        Suprotno tuđinskim osvajačkim ambicijama, za nas je ovo jedan od najvrednijih dijelova nacionalnog područja i vrata, kroz koja najlakše izlazimo na more i gledamo u svijet. Otklanjanjem rapalske političke međe stvorene su nove i veće mogućnosti međunarodne prometne funkcije ovog kraja, čemu će nova Jugoslavija posvetiti naročitu pažnju, jer to jača njen međunarodni ugled.
        Borba za ovaj dio naše zemlje bila je duga i teška, jer je njegova objektivna vrijednost velika. Oslobađanjem Istre i Slovenskog primorja učinjen je velik korak na putu  konačnog oslobođenja naših naroda, povraćen je u svakom pogledu vrijedan dio nacionalnog područja  i porastao je međunarodni ugled Jugoslavije    




Glavna literatura
1. George P., Les fondements geographiques du probleme de la frontiere, italo-yougoslave. Problemes de la paix. Paris 1946.
2. Le Lannou, M., La Venetie Julienne etude de geographie politique, Annales de geographie, N0301. Pariz 1947.
3. Krebs, N.,  Halbinsel Istrien. Geographische Abhandlungen, Leipzig 1907.
4. Mihovilović, I., Trst. Zagreb, 1946.
5. Memorandum vlade FNR Jugoslavije o ekonomskim  problemima Trsta (na francuskom i engleskom),
Beograd 1946.
6. Memorandum Oblas. Komiteta za Slovensko primorje i Trst Savezničkoj komisiji za izučavanje Julijske krajine
            Radi utvrđivanja jugoslavensko-talijanske granice (na francuskom, ruskom i Engleskom).
7. Mamorandum Obl. Nar. Odbora za Istru Savezničkoj anketnoj komisiji za razgraničenje Jugoslavije i Italije.
8. L´economia della Venezia Giulia. Izdao Universita di Trieste, Instituto di statistien, Trieste 1946.
9.  Oko Trsta. Uredili V. Novak i F. Zwitter. Beograd 1946.
10. Marsche Julienne (razni autori). Izd. Jadranskog instituta, Sušak 1946.
11. Cadastre national D´Istrie. Izd. Jadranskog instituta, Sušak 1946.


________________
RIJEKA[25]
 
        Važnost i razvoj gradova ovisi o funkciji, koju vrše ne samo za bliže, već i za daleke prostore. Geografski položaj mnogo utječe na opseg i značenje ove uloge. Položaj je vredniji i od bogatstva neposredne okolice. Gradovi, koji crpe životne snage iz bogatstva okolice, propadaju, kad se ona iscrpe; naprotiv, na geografski povoljnim mjestima obnavljaju se porušeni gradovi, jer prednost položaja ostaje kao i funkcija, koja je s time u vezi. Tako je ponovno obnavljan nekoliko puta rušeni Beograd, Kijev, Carigrad itd. Analiza geografskih faktora pokazuje, kolika je stabilnost i rezistentnost pojedinih gradova. U ovom informativnom predavanju želimo izložiti ove elemente za Rijeku – našu najveću luku i mjesto našeg prvog geografskom sastanka.
        Dobra je usporedba Jadranskog mora sa završnim kolodvorom pomorskih putova, koji vode prema srednjoj Europi. Reljef omogućuje lake veze od Jadranskog mora prema srednjem Podunavlju (panonskoj zavali) i odavde prema sjeveru i sjeveroistoku. Prema Jadranskom moru, dakle, gravitiraju prvenstveno podunavski dijelovi Europe.
        Na fasadnoj strani jadranskog kolodvorskog prostora razvili su se veliku lučki centri: Venecija, Trst i Rijeka. Važnost ovih izlaza i živost prometa kroz njih ovisila je o ekonomskom razvoju zaleđa i o historijskim događajima, koji su na to utjecali.
        Nakon propasti Akvileje i kratkog prosperiteta Ravene, Venecija kroz 7 stoljeća, do početka 18. stoljeća, ima prevlast i despotski upravlja jadranskim pomorskim putovima. Venecija je crpila svoj historijski prosperitet iz posredničke uloge između neposrednog zaleđa, srednje i sjeverozapadne Europe s jedne i Orijenta s druge strane. Provalom Turaka, opada levantinska trgovina i slabi ova posrednička uloga, a razvojem atlantskog pomorstva sužava se venecijansko gravitaciono područje na sjeverozapadu i sjeveru.
        Prijenos ekonomsko-pomorskog života sa Sredozemnog mora na Atlantski ocean, gospodarski nazadak sredozemnih trgovačkih republika, jačanje podunavske monarhije i potiskivanje Turske, mijenjaju stanje i čine kraj venecijanskom gospodarstvu. Ta promjena pada u prekretničko doba, kad završava mediteranski period i prevladava nova, oceanska epoha, u kojoj će sve više dolaziti do izražaja planetarni ekonomski i politički život. Odsada će Jadransko more igrati onu ulogu, koja mu pripada u sklopu svjetskog pomorskog prometa. Političkim promjenama i opće-ekonomskim progresom krajem 17. i početkom 18. stoljeća širi se gravitaciono područje Jadranskog mora prema sjeveroistoku, u podunavski prostor. Ekonomski preobražaj i napredak podunavskih zemalja uvjetuju i traži jaču razmjenu dobara. U novim, i izmijenjenim prilikama položaj Trsta i Rijeke mnogo je povoljniji od položaja Venecije. 
        Poveljom Karla VI. (1719.) proglašeni su Trst i Rijeka slobodnim lukama. To je u vezi s velikim političkim događajima, koji su slijedili poslije definitivnog potiskivanja Turske preko Save i Dunava. Time počinje neprekidno jačanje prometa kroz ova pristaništa.
        Volja bečkih vlastodržaca, njihove germanske ambicije i imperijalističke namjere, idu u prilog Trstu, koji u ovom početnom momentu  nije imao nikakvih posebnih prednosti. Naprotiv, u početku je kvarnerski lučki sistem, u kome će Rijeka odsada imati glavnu riječ, bio važniji od Trsta i luka zapadne Istre. Od četiri pomorske filijale, koje tada osniva Bečko društvo za unapređenje trgovine s Orijentom, tri su u kvarnerskim lukama: Rijeci, Bakru i Kraljevici, a četvrta u Trstu. Trst uživa stalnu i najveću podršku monarhije, te se poduzetnošću naših pomoraca brzo razvija, dok će Rijeka još gotovo 150 godina biti politički ometana, a i poslije toga doživljava tešku sudbinu. Bilo bi dakle pogrešno sadašnji odnos Trsta i Rijeke objašnjavati objektivnim uvjetima. Potrebno je stoga zagledati u geografsku stvarnost, iz koje izvlači životnu snagu naša najvažnije luka.
        Da bismo lakše razumjeli položaj u prošlosti, značenje u sadašnjosti i moguću funkciju naše glavne luke u dalekom prostoru., osvrnut ćemo se na krajinu, kojoj je Rijeka središte.
        Primorje  oko Riječkog zaliva vrlo je raznoliko, ali čini dobro omeđenu cjelinu. Prema sjeveroistoku naglo se dižu strme padine Snježnika (1796) i Risnjaka (1528); na sjeveru udolina vodi prema visoravni Krasa i Postojnskim vratima. Na zapadu horizont zatvara masiv Učke (1936) i sjeverni brdoviti dio otoka Cresa (Siv – 638). U ovom surovom vapnenačkom okviru izdvaja se mirna silueta gotovo ravnog sjevernog Krka.
        Još je bogatiji raznolikiji pogled negdje s istaknute točke okvira. Spuštajući se vlakom od Zlobina, po stoti se put divite bogatstvu i raznolikosti vidika i uvijek nalazite nove detalje. Nezaboravan će vam biti pogled s Risnjaka, s Kastavskog grada, Siva na Cresu, a vidik s Učke je neusporediv. Svaki od ovih pogleda na predjel bogat raznolikostima i detaljima ima svoje osobine i ostavlja drugi utisak – dobro omeđena riječka krajina bogata je ljepotama i kontrastima.
        Tri strane riječne krajine: kopnena, poluotočna i otočna, imaju svoje posebnosti i mnogo međusobnih veza. U sredini je more – zajednički posjed. More spaja i ujedinjuje ove različite dijelove. Batometrijska karta pokazuje, da je dno zaliva zatvorena udubina iz čega zaključujemo da je sastavljeno od vapnenca, glavne stijene u sastavu okolice. 
        U ovoj dobro omeđenoj primorskoj krajini vladaju klimatske prilike uvjetovane u prvom redu odnosima mora i kopna; ali se pojedini dijelovi međusobno znatno razlikuju. Temperaturni podaci za Rijeku, Opatiju i Mali Lošinj, dakle za mjesta na tri različne strane, pokazuju kroz 50 godina (1851.-1900.) karakteristične razlike. Mali Lošinj, koji je izložen utjecajima otvorenog mora, ima manja godišnja kolebanja (17,20) od Rijeke (17,60) i Opatije (17,30). Klimatski je važna, istina, mala razlika između neznatno udaljenih (u zračnoj liniji 10,5 km), ali različito izloženih Rijeke i Opatije. Rijeka ima neznatno višu srednju godišnju temperaturu (13,60) od Opatije (13,50), ali je kolebanje između najviše i najniže mjesečne temperature u Rijeci veće (17,60) od onoga u Opatiji (17,30).


Slika 1. Riječki zaliv


        Mnogo su važnije u klimatskom pogledu krajnje temperature, koje su u Rijeci zabilježene sa – 9,00 i 37,20, dakle apsolutno kolebanje 46,20. Nedaleka Opatija ima u tom pogledu povoljnije prilike, tu su kao krajnje temperature zabilježene -5,40 i 35,40, dakle kolebanje 40,80; Opatija se približava Malom Lošinju, gdje je apsolutno kolebanje 40,20 (-5,00 i 35,20). Primorski utjecaj dolazi, dakle, do jačeg izražaja na sjeverozapadnoj istarskoj obali, gdje su termička kolebanja od onih na riječkoj strani.
        Razliku između Rijeke i Opatije uvjetuju različiti momenti. Ljeti je opatijsko primorje slabije zagrijavano, jer sunce (zbog Učke) zalazi ranije nego u Rijeci. Naprotiv, riječka je strana, izložena jugozapadu, sastavljena od vapnenaca i s oskudnom vegetacijom, intenzivno zagrijavana. Hladna je bura naročito jaka i snizuje temperaturu na riječkoj strani, a pri prelasku preko mora oslabi, te u Opatiji ima manju jačinu. Opatijska strana zaliva je, dakle, u toplotnom pogledu maritimnija od riječke.
        U Rijeci je glavni vjetar bura, koja prevladava tokom cijele godine, a naročito zimi. Ali je važno, da je u Riječkom zalivu za plovidbu manje opasna nego u Planinskom kanalu (senjska bura) i u Tršćanskom zalivu. Vijenac kvarnerskih otoka umanjuje i snagu vjetrova južnog kvadranta.
        Vlagu donose vjetrovi s mora, i na padinama primorskih planina vrši se zgušnjavanje i obrazuju se oblaci. U Rijeci je srednja godišnja oblačnost 5,3, dok je u Opatiji, koja je, zbog Učke, u zavjetrini zapadnih vjetrova samo 4,3, a na Lošinju tek 4,0. Oblačnost je najveća zimi, a najmanja ljeti. Razlike u položaju dolaze do izražaja i u godišnjoj količini kiša, koja je u Rijeci veća (1732 mm) nego u Opatiji (1726 mm), a najmanja je na Lošinju (1014 mm). Ovo je posljedica reljefa. Na padinama primorskih planina zadržavaju se oblaci i padaju velike količine kiša (Fužine 2892 mm). Rijeka je, dakle, na međi primorskog kišovitog pojasa. Kiše padaju u obliku jakih pljuskova, a rijetki su slučajevi s više uzastopnih kišnih dana. Najviše kiše pada u listopadu sporedni maksimum u ožujku i treći najslabiji u svibnju. Kišni raspored ima, dakle, sredozemne odlike, ali svibanjski maksimum pokazuje, da smo na granici ovog područja. U klimatskim se prilikama riječke krajine uz utjecaje kopna i mora osjeća, dakle, i utjecaj geografske širine.
        Relativno siromašno primorje i more jesu prirodni faktori, koji su utjecali na rad i sklonosti stanovništva riječke krajine. Flišni pojasi, a na vapnenačkom području nakupljeni podovi, doci i lastve, predstavljaju obradivo tlo, što čini malen procent površine. Glavne obrađene površine su na sjevernom Krku; u vinodolsko-grobničkom pojasu i Kastavštini, ali je to neznatan dio krajine i nedovoljan ekonomski izvor za život stanovništva. Ljetna suša ugrožava žetvu. Pašnjaci Učke i Gorskog Kotara daju ograničene mogućnosti razvoja stočarstva, koje također strada zbog ljetnih suša. Ekonomski su izvori riječkog primorja nedovoljni, i to je upućivalo stanovnike da traže nove prihode.
        Sa svih dijelova ove eminentne primorske krajine vidi se more. Iz prividno zatvorenog domaćeg zaliva vode kanali prema otvorenom moru i dalje u svijet. More je otvaralo putove, kojima je trebalo poći da se popravi teška ekonomska stvarnost. I priroda, dakle, upućuje na pomorstvo, staro i najorganskije zanimanje riječke krajine. Naš kraj je kolijevka Liburna, koji se ubrajaju među najbolje pomorce svijeta, a njihov brod «liburna» spada među klasične tipove.
        U pomorstvu učestvuju ne samo stanovnici obalnih naselja, već i planinskih padina. Pomorsko zanimanje prenosilo se i usavršavalo kroz generacije. U periodu prije parobroda plovili su kvarnerski jedrenjaci po cijelom svijetu, prevozili između tuđih luka i za tuđe trgovce. Kući su rijetko navraćali. Upoznavani su drugi i bogatiji krajevi, u kojima su naši umiješani i marljivi primorci postizavali bolju nagradu i stvarali obilnije izvore života. Mnogi su se odlučili da stalno ili povremeno ostanu u tuđini – pomorstvo i iseljavanje su organski povezani.
        Građevinska djelatnost, koja je ojačala polovicom 19. stoljeća gradnjom cesta, željeznica i gradova, dala je mogućnost zarade vještim prerađivačima kamena. Zidari primorja rade po svim krajevima Europe raznim zemljama jugozapadne Azije i Mediterana i napokon prelaze preko oceana.
        Zaradom na morima i u dalekim zemljama uređuju se i izgrađuju domaća naselja, čiji izgled nema veze s oskudnim lokalnim gospodarskim izvorima. Pomorstvo je, dakle, staro i glavno zanimanje, ali ova poduzetnost nije dolazila do punog izražaja u domaćem kraju, jer nije bilo vlastitog i jakog lučkog središta.
        Zatvoren sa svih strana, Riječki zaliv nalikuje na jezero. Gledamo li iz riječke luke, stapaju se obrisi Učke, Cresa i Krka, dok greben Sv. Marka zatvara uzan prolaz između Krka i kopna. Ne primjećuju se Vela vrata na jugozapadu (šir. 4 km), niti Srednja vrata na jugu (4,6 km), kao ni uzani prolaz Malih vrata, ali svaki od ovih pristupa omogućuje prolaz i najvećim brodovima.
        Razvoj luke na nekom primorju ne ovisi samo o pristupu s mora, već u prvom redu o vezama sa zaleđem. Naglasili smo, da je naš kraj otvoren prema Postojnskim vratima (603 m), kuda je najlakši pristup iz Podunavlja prema Jadranskom moru i jedan od najvažnijih prijelaza iz Sredozemlja u Europu uopće. Ovaj prijelaz je, zbog ekonomske zaostalosti, vojničke nesigurnosti i socijalnog i političkog ugnjetavanja u velikom dijelu zaleđa, kasno došao do izražaja u europskom prometu i ekonomskom životu. Rijeka je prema Postojnskim vratima  u jednako povoljnom položaju kao i Trst, a topografski ima čak i bolje uvjete. Dok je od sedla prema Riječkom zalivu spust postepen, kraški ravnjak strmo pada prema Tršćanskom zalivu.
        Uz to Riječki zaliv ima i posebno zaleđe. Preko sedla Gorskog Kotara vode stari karavanski i kolski putovi prema Posavini i donjem Podunavlju. Ubrzo poslije proglašenja slobodne luke sagrađena je god. 1726 tzv. Karolinska cesta, koja je spajala Karlovac preko Ravne Gore, Starog Laza (927 m) s Kraljevicom, Bakrom i Rijekom. G. 1799 dovršena je tzv. Jozefinska cesta: Karlovac-Ogulin-Razvale (884 m) – Vratnik (698 m) – Senj, a imala je priključak i za Rijeku. Inicijativom Riječanina L. Adamića dovršena je 1810. Lujzijanska cesta: Rijeka-Gornje Jelenje (882, a Ravno Podolje 929 m) -Delnice-Karlovac.
        Nova veza poboljšala je trasu Karolinske ceste, ali se za prijevoz na njoj plaćala posebna taksa. Ovim cestama vrši se živ kolski promet između Posavine i kvarnerskih luka; glavna polazna mjesta bila su Sisak i Rijeka, dok je Karlovac glavna raskrsnica.
        Austrijska uprava nastoji da što više trgovine koncentrira prema Trstu čak i iz užeg riječkog zaleđa. G. 1862. povezan je Sisak, odnosno savski vodeni put sa Južnom željeznicom, a nakon toga spojen je Karlovac sa Zagrebom. Na taj način trgovina Posavine skreće zaobilaznim putem u Trst. Tek god. 1873. puštena je u promet pruga Karlovac-Rijeka, a iste godine Šempeter-Rijeka, to znači, da je Rijeka dobila željezničku vezu sa zaleđem 16 godina poslije Trsta.
        Slaba je strana luka sjeveroistočnog Jadrana, da nemaju vodenih veza sa zaleđem, već su upućene isključivo na kopneni promet, ali u tom pogledu kvarnerske luke imaju izvjesnu prednost. Sava i Kupa omogućuje uređenje vodenog puta, koji je prije željeznice i upotrebljavan, do Karlovca, a ovaj je od kvarnerske obale  u zračnoj liniji udaljen oko 70 km. Taj bi vodeni put pojeftinio prijevoz dobara između donjeg Podunavlja i Sredozemnog mora, a za kvarnerske luke, odnosno za Rijeku predstavlja ta mogućnost naročitu prednost.
        Riječki zaliv, dakle, ima sve preduvjete za smještaj velike luke. Na njemu su se stanovnici siromašne okolice odgajali za vješte mornare. Dobro je povezan s otvorenim morem i lako pristupačan iz zaleđa. Ovdje se ukršta dunavsko-savsko-kupski put s velikim putom duž istočnog podnožja Alpa. Nepovoljne historijske prilike ometale su ostvarenje onog, što je priroda stalno omogućivala.
        Topografski položaj Rijeke također je prirodno uvjetovan. Kroz vapnenačku sutjesku probija se Rječina do mora donoseći iz glinovitih terena oko Grobničkog polja, mnogo materijala, kojim je obrazovala deltu – rijedak i neobičan oblik na vapnenačkim obalama zaliva. Prema historijskim podacima glavni se dio delte razvio od druge polovine 16. stoljeća, što je izvjesno u vezi s uništenjem šuma u porječju Rječine. Struja skreće nanose nadesno, tj. prema zapadu, tako da je naplavljeno područje asimetrično.
        Na ovoj otvorenoj obali, gdje je bilo nešto ravnog tla, dosta vode, a korito Rječine pogodno za pristanište, razvila se rimska «Civitas tersatica ad Fiumen». Nesigurna vremena srednjeg vijeka nisu pogodovala jačem razvoju luke. Akropolska tvrđava Trsat bila je u nerazmjeri s malim pristaništem na Rječini. Skroman pomorski život ovog perioda bio je podijeljen između Rijeke i drugih skrovitijih i malih pristaništa Kvarnera (Lovran, Volovsko, Bakar, Kraljevica, Senj i dr.). Posljednja mjesta nisu imala dovoljno prostora za smještaj većeg naselja, oskudijevaju vodom, a većinom su u najpovoljnijem položaju prema Postojnskim vratima.
        Teško je govoriti o starosti Rijeke, koja vuče podrijetlo iz prirodnih odlika položaja i vjekovnih pomorskih tradicija stanovništva. Današnja Rijeka se veže ne samo za lokalna naslijeđa, već produžuje rad i drugih kvarnerskih pristaništa. Napuštanjem jedrenjaka i kolskih zaprega prestaje funkcija ovih malih pristaništa, jer je moderno riječko pristanište građeno za pretovar između parobroda i željeznice.
1. Rijeka u 17. stoljeću (prema Valvazoru)
2. Pogled na Rijeku god. 1853.
3. Dio riječke obale danas
4. Razrušena riječka luka 1945. godine
5. Promet u riječkoj luci 1949. godine
6. Rijeka gledana sa Trsata
Snimljeno neposredno poslije drugog svjetskog rata. Ruinirana i minskim poljima zatvorena luka bila je pusta. Dobro se vidi dugi lukobran, koji zaštićuje umjetnu luku. U pozadini Učka (1936 m) i turistička naselja (Opatija, Ika i Lovran) duž obale.


        I pored arheoloških nalaza, ranijeg značenja riječkog pristaništa, i druge pomorske tradicije riječke krajine, Rijeka je mlad grad. Od papirnate povelje Karla VI. nije Rijeka kroz 150 godina imala veće koristi. Beč je favorizirao Trst i pogrešno smatrao, da mu je Rijeka suvišna ili čak štetna. Rijeka je bila žrtva bečke ljubomornosti, a kasnije predmet borbe mađarskog imperijalizma i hrvatskih prava. Kada je ovaj posljednji sukob raspiren, Beč ga je smatrao dovoljnim, da zadrži daljnji razvoj Rijeke. Godine 1867. predano je poznatom nagodbom gradsko područje pod neposrednu upravu Pešte.
  
Sl. 8. Prirodno povećavanje delte i umjetni nasipi


        Poslije nagodbe za Rijeku, uz nasljedstvo starih neprijateljstava, nastaju i nove neprilike. Austrijska carinska politika favorizira i dalje Trst i ne dozvoljava, da Rijeka koristi promet preko Postojnskih vrata. Mađarski su upravljači uložili ogromne napore i trošak, da sagrade suvremenu luku. Volja i novac nisu bili dovoljni, jer su nedostajali i drugi elementi.
        Nakon duge diskusije o trasi Sisak-Ogulin-Krivi Put-Rijeka, mađarska uprava, da bi spriječila razvoj drugih kvarnerskih pristaništa, gradi vijugavu prugu Gorski Kotar s vrlo strmim i opasnim spustom 25 promila prema Rijeci. Na 7,5 km zračne linije mora pruga je na 800 m. Velik pad znatno umanjuje kapacitet pruge i povećava opasnost. Izvoz  drveta iz Gorskog Kotara nije dovoljan, a nije ni pravi razlog za ovakvo trasiranje pruge.
        
Sika 9. Nasipi u riječkoj luci od 1870 god.


        Druga nedaća bila je političko odvajanje od neposredne okolice. Za napredak luke važna je u prvom redu inicijativa primoraca. Mađarski gospodari sprečavaju tu inicijativu, prave smetnje starim iskusnim kvarnerskim pomorcima, i naivno misle, da mogu preko noći stvoriti vlastito pomorstvo. Iskusni i inicijativni hrvatski pomorci odlaze u Trst i razvijaju njegovo parobrodarstvo, o čemu je Rijeka osjetno zaostajala.
        Uz ekonomsku zaostalost pridošle su i političke poteškoće u riječkom zaleđu. Da bi spriječila mađarsko prodiranje, a time i širenje riječkog gravitacionog područja, austrijska uprava gradi u Bosni uskotračne željeznice. Ovamo pada i carinski rat sa Srbijom.
        Uza sve ove poteškoće Rijeka se naglo razvijala, jer su prirodni uvjeti – kao što smo vidjeli-izuzetno pogodni. Uz stalni priliv Hrvata iz neposredne okolice, koji mađarska uprava ometa i nepovoljno gleda, vrši se organizirano useljavanje Mađara. Velika mogućnost zarade privlači Talijane sa suprotne obale Jadrana «regnicoli». Mađarska uprava pogoduje talijanskoj imigraciji i iskorištava je  u borbi protiv domaćeg hrvatskog elementa.
        U periodu od 1870. do 1950. izgrađena je velika umjetna luka. Lučki se prostor širi na 96 ha (od toga vodena površina gotovo 58 ha, a operativna obala 38 ha), izgrađena skladišta imaju zapremninu od 101 178 m3 i u njima se  može uskladištiti 98 000 (biv. Sušak samo 8 000) tona robe. Prije rata je bilo 36 dizalica (Sušak samo 11). Lučki kolosijeci su dugi 62 000 m (od toga Sušak 2 000 m). Postoji veliki silos za žito, u koji se može smjestiti 6 000 tona: štale za 2 600 grla rogate stoke; velike hladnjače za živežne namirnice. Tu je petrolejsko pristanište, veliko brodogradilište – Rijeka je luka osposobljena za suvremeni promet.
        Nanosi Rječine dali su glavni prostor za izgradnju grada i prometnih uređaja. Umjetnim nasipanjem znatno je prošireno ovo naplavno zemljište. Računa se, da je tokom lučkih radova u drugoj polovici 19. i početkom 20. stoljeća (do 1912.) nasuto oko 26 500000 tona raznovrsnog nasipanog materijala. Otkinuti su čitavi brjegovi u Sušaku, Martinšćici, Kostreni i Preluci.
        U novim i povoljnijim prilikama poraslo je i stanovništvo Rijeke. Godine 1776. Rijeka je malo pristanište sa 5132 stanovnika. Popis iz 1851. nabraja 12667 st. – a mjesto je još uvijek maleno (slika u prilogu). Izgradnjom luke, koncentracijom i razvojem trgovine povećava se riječko stanovništvo. Godine 1869. Rijeka je (bez Sušaka) imala 17884 stanovnika, a 1880. godine (također bez Suška) 20981 stanovnika, zatim  1890. godine  29494  (bez Sušaka); 1900. godine 46494 st. (sa Sušakom) i  1910. godine 59.299 (sa Sušakom). Teško je pratiti kretanje broja stanovništva tokom talijanske okupacije i vršiti usporedbe, jer talijanski i jugoslavenski popisi nisu istovremeni i dok je jugoslavenski Sušak stalno u porastu. Rijeka stagnira. Godine  1931. Sušak ima 12644, a Rijeka 52928 stanovnika ili ukupno 65.692. U razdoblju od 1910-1931. stanovništvo Sušaka jer poraslo sa 6837 na 12644   ili 765%, a stanovništvo  Rijeke  sa 49608 na 52928 ili tek za 63%. Sušak je ostao povezan sa zaleđem i, pored svog nezgodnog graničnog položaja, napredovao, a odsječena Rijeka je propadala.


Slika 10. Kolebanje pomorskog robnog prometa


        Isto konstatiramo i u razvoju robnog prometa kroz riječku luku. On je do prvog svjetskog rata konstantno rastao:
        1905.-1396400 tone                                1912.-1975479 tone
        1910.-1526185   «                                1913.-2096842   «
        1911.-1637198   «        


        U posljednjoj godini ovog perioda Rijeka je imala maksimalni promet; rat je prekinuo ovaj kontinualni uspon. Dok se u vremenu od 1867. do prvog svjetskog rata promet brodova u Trstu povećao se za šest puta, taj se promet kroz riječku luku umnožio za trideset puta.
        Usporedo s razvojem luke i grada niče industrija, koja je uvjetovana lučkim karakterom grada i regionalnim izvorima; brodogradilište, rafinerija mineralnih ulja, ljuštionica riže, drvna industrija, tvornica torpeda, u predgrađu Sušaku tvornica papira itd.
        Talijanskom okupacijom podijeljen je jedinstveni grad na dva dijela; Rijeka je odsječena od izvora, koji su joj davali životnu snagu, a granični Sušak nije bio u stanju preuzeti funkciju velike luke. Broj stanovnika Rijeke već je 1925. pao na 45857, da se do 1936. poveća tek na 53900, dok je prema porastu u predratnim godinama trebao prijeći 100000 stanovnika.


Sl. 11. Bivša državna granica presjecala je jedinstven grad
Još se izrazitije vidi nazadak Rijeke u robnom pomorskom prometu:


                Usporedni pokazatelji prometa u lukama Rijeke i Sušaka 
Godina
	Promet u tonama
	      
	 Rijeka
	Sušak
	1913.
	2096842
	

	1923
	212833
	

	1924
	388839
	

	1925
	679990
	344400
	1926
	739252
	255100
	1927
	780403
	414900
	1928
	877098
	563900
	1929
	891811
	634100
	1930
	776929
	70100
	1931
	610736
	565700
	1932
	480550
	420500
	1933
	517507
	518500
	1934
	600590
	590550
	1935
	768511
	566100
	1936
	679079
	526300
	1937
	774684
	737900
	1938
	767737
	609900
	1939
	951112
	567100
	 
Apsurdnom granicom presječen je jedinstveni lučki organizam, a Rijeka došla u bezizlazan položaj. Nisu pomogli ni politički napori ni trgovačke konvencije – Rijeka je za vrijeme talijanske okupacije naglo propadala. U ovom periodu promet kroz riječku luku nije dostigao polovicu vrijednosti iz g. 1913.
        Naprotiv u malom ogranku luke, koji je pripadao Sušaku, odnosno Jugoslaviji, odvijao se veoma živ promet, koji je prelazio lučki kapacitet i gotovo postizavao promet robe u riječkoj luci 
        Riječka je industrija u ovom periodu teško životarila, a neka su poduzeća (ljuštionica riže i dr.) napuštena. Naprotiv je u susjednom Sušaku proradila nova velika tvornica ukočenog drveta UKOD i neka druga poduzeća.
        Malo je koji europski grad u drugom svjetskom ratu tako stradao kao Rijeka. Razrušene su čitave četvrti. Naročito je uništena industrija. Ostajući bez krova i posla, stanovništvo se u znatnom broju razbježalo. Njemački su okupatori minama razrušili gotovo cijelu obalu, ostalo je upotrebljivo samo 5,2% operativne obale. Riječka je obala pretvorena u niz kratera. Glavni obrambeni lukobran na više je mjesta teško oštećen, a od sušačkog je ostao samo niz ruševina.
        Lučki bazeni bili su zatrpani ruševinama obale, trupinama potopljenih brodova. Treba imati u vidu, da je riječka luka umjetna i da se njeni uređaji mogu vrlo lako oštetiti. Morski su prilazi bili zatvoreni, a lučki prostor posut sa bezbroj mina najrazličitijeg tipa. 
        Stanje je izgledalo beznadno. Po izjavama kompetentnih stručnjaka Europa nije imala tako razrušene luke. Godine 1946. posjetila je saveznička ekonomska komisija Rijeku i jednoglasno utvrdila, da je njena luka neupotrebljiva.
        Sigurno je, da Nijemci ovako izuzetno i ničim opravdano rušenje nisu učinili slučajno. Rijeka je u prošlosti stalno bila predmet neobične i nama neprijateljske igre. Neprijateljima Jugoslavije bilo je jasno, da nam se Rijeka ovog puta ni silom ni međunarodnim diktatima ne može oduzeti i zato su je htjeli uništiti. Ovaj račun bio je ne samo zloban, već i naivan. Ne propada stablo, ako mu se oštete grane, jer iz korijena pritječe životna snaga. Ako je korijen zdrav, izbit će mladice i obnoviti krošnju. Sredstvima, koja su više produkt volje nego znanja, snagom, koja potječe iz dubine narodnog organizma, počela se i Rijeka brzo obnavljati.
        Popravljena su skladišta, iskrpljene dizalice, izgrađena obala: do kraja 1948. obnovljeno je 72%, a do kraja 1949. bit će obnovljeno 81% operativne obale; povezane su tračnice, izvađeni i obnovljeni brodovi, očišćene mine iz lučkog prostora i prilaza. U riječku se luku naglo počeo vraćati život. Već god. 1947. promet premašuje najveći iznos iz doba talijanske okupacije, a g. 1948. prelazi polovicu vrijednosti iz doba prosperiteta.[26]
        Ankete pokazuju da je ranije zbog iseljavanja tokom rata i uslijed migracije talijanskog elementa poslije oslobođenja, stanovništvo Rijeke i Sušaka opalo na približno 50000. Ovaj je broj do ožujka 1948. porastao na 72000 stanovnika, što znači, da se u tom periodu u novu Rijeku uselilo 22000 ljudi, - prirast, koji je nepoznat u prošlosti Rijeke. Ritam prirasta se i, dalje ubrzava, jer se usporedo popravlja luka, osposobljava industrija i niču nove grane privrede, koje su potrebne i dopunjuju ulogu velikog lučkog emporija.
        Narodnooslobodilačka borba i nove prilike, koje su time nastale, otklonile su riječke nevolje, uvjetovane umjetnim, političkim mjerama. Rijeka ima sve uvjete, da se razvije u veliku luku i moderan grad, koji odgovara ovako povoljnom geografskom položaju.
        Trgovačku i industrijsku funkciju dopunjava velika turistička uloga. Oko Rijeke su dva turistički poznata primorja: istarsko i vinodolsko. U tom pogledu Rijeka spada među najpovoljnije položene gradove Sredozemlja, slično Genovi. Uz to riječko primorje ima lijep i raznolik planinski rub, analogno francuskoj rivijeri.
        U današnjoj Rijeci ima mnogo elemenata, koji nisu prirodni i regionalni, nego su uvjetovani historijsko-političkim prilikama te su štetni urbanističkim osobinama grada. Mađarski upravljači i graditelji htjeli su na svaki način zbiti grad na obali, koja je bila pod njihovom vlašću, a koja je u zračnoj liniji duga svega 5 km, od ušća Rječine do kraja brodogradilišta. Rezultat je, da je svima tijesno.
        Prometno-industrijska postrojenja dijele grad od obale i zatvaraju pogled na more, te Rijeka nema obalne fasade – lijepe odlike većine naših primorskih gradova. U nekadašnjem graničnom, ali središnjem dijelu grada ostao je neizgrađen prostor – Delta i Brajdica, jer su peštanski gospodari na tom prostoru koncentrirali izvozna skladišta drva. 
        Na susjednom hrvatskom tlu razvio se Sušak s najljepšom stambenom četvrti (Pećine). Riječke stambene četvrti pribijene su na strme i gole vapnenačke padine. Dok je kod većine naših primorskih gradova obala središte gradskog života, u Rijeci je to prenijeto na unutrašnju ulicu.  Zbog nenormalnih političkih prilika u nekadašnjoj Rijeci, iako je lučki grad, prevladali su u izgradnji, rasporedu četvrti i načinu života vladajuće mađarske grupe, kontinentalni elementi.
        Novo doba, dakle, traži i velike urbanističke promjene. Planski razmještaj industrije i lučkih uređaja po drugim dijelovima Riječkog zaliva (Prevlaka, Martinšćica, Bakarski zaliv, Kraljevica i drugi) rasteretit će Rijeku i omogućiti potreban razvoj svih gospodarskih grana. Razmještaj industrijsko-prometnih uređaja popravit će izgled i gradu dati primorski karakter. Preseljavanjem drvnog pristaništa dobiti će se u središnjem, najljepšem dijelu, velik prostor, koji omogućuje jače urbanističke zahvate. Taj je prostor određen po svom položaju za središte grada, kojeg Rijeka danas nema.
        Slika bi bila nepotpuna, kad ne bismo problem pogledati i s druge strane. Ne samo da je Rijeka mnogo dobila ujedinjenjem s Jugoslavijom, već ova luka ima u životu naše zajednice ogromno i svestrano značenje. Rijekom smo dobili veliku luku sposobnu za obavljanje prometa međunarodnih razmjera. Bivša sušačka luka imala je 1/6 cjelokupnog lučkog kapaciteta.
        Naši protivnici iznose naivne prigovore, da mi imamo i drugih luka na našoj obali. Stvarnost je takva: kada bismo skupili sve uređaje nekadašnjih jugoslavenskih luka: Sušak, Split, Dubrovnik, Šibenik, vidjeli bismo, da su one imale tek 1/3 riječkog kapaciteta. Da bi se iskrcao ili ukrcao brod žita, trebalo je održavati duge konferencije, praviti pravi prometni ratni plan i za vrijeme ove operacije poremetiti cjelokupni željeznički promet duž pruge, koja je vodila prema dotičnoj luci. Takve su operacije vršene teškom mukom i velikim gubicima preko Sušaka  i Splita. Danas možemo u riječkoj luci lako, brzo i bez gubitaka istovariti, odnosno utovariti 6000 tona žita. Slično vrijedi za naftu i za drugu robu. Razvoj prometa i obnova grada u poratnim godinama najbolji su dokaz koliko su Jugoslavija i Rijeka nerazdruživo povezani.
        Po geografskom položaju i prometnim vezama Rijeka je najpogodnija luka za srednje i donje Podunavlje. Historijske prilike i neprijateljsko ometanje nisu dozvoljavali, da preuzme tu ulogu, koja joj po geografskom položaju pripada.
        Oslobođenjem i ujedinjenjem sa zaleđem, kome pripada i od koga prima životnu snagu. Rijeka je prvi put došla u normalne ekonomsko-političke uvjete. Zbog toga su se u njezinu životu brzo pokazali pozitivni rezultati novih prilika.
        Oslobođenjem Rijeke, Jugoslavija je dobila mogućnost, da razvije vlastitu, slobodnu i jeftinu pomorsku trgovinu, a to znači stvaranje vlastitog pomorstva. Posjedom ove velike trgovačke luke nismo samo geografski primorska zemlja, već se brzo razvijamo i u ekonomski jaku pomorsku državu. Riječka luka jača ekonomski, politički i međunarodni ugled Jugoslavije u Sredozemlju, Podunavlju i svijetu uopće. Rijeka je prozor, kroz koji struji život između Jugoslavije i ostalog svijeta.
         Izložili smo elemente, iz kojih se vidi prirodna uvjetovanost i prednost položaja naše glavne luke. Rijeka, dakle, po svom geografskom i nacionalnom položaju, ekonomskoj i političkoj nuždi, pripada Jugoslaviji. Za Jugoslaviju je ova luka vrijednost najvećeg značenja. Po svom položaju i funkciji Rijeka je naša glavna, nacionalna i internacionalna luka.


Glavna literatura


1. Denkschrift über Notwendigkeit und die Bedeutung einer Eisenbahn von Semlin nach Fiume. Beč 1867.
2. Litrow, E.D., Fiume, considerata dal lato mediteraneo. Rijeka 1870.
3. Depoli, G., La provinzia del Carnaro. Rijeka 1928. Fiume e Liburnia. Bari 1919.
4. Dugački, Z.,  Prometno-geografski značaj riječke i sušačke luke. Hrvatski geografski glasnik, br. 2, Zagreb, 1934.
5. Berger, K.,  Der Hafen von Fiume. Inaugural – Disertation. Bottrop 1936.
6. Mitrović, D., Razvitak i uloga luke Rijeke i Sušaka (u rukopisu).
7.  Informativni priručnik. Izdaje Direkcija za informacije pri vladi FNRJ.






________________
VALORIZIRANJE I DIFERENCIRANJE ISTRE U NACIONALNOJ ZAJEDNICI[27]
 
UVOD


        Osobito mi je zadovoljstvo govoriti  o problemima Istre u povodu sjećanja na akademika Miju Mirkovića – Matu Balotu. Četiri decenija su u mojoj svijesti prisutni Istra i njena pitanja, a gotovo tri i pol decenije to je povezano s druženjem i sjećanjem na Miju Markovića. U mojoj su spoznaji Istra i Mijo Marković nerazdruživo vezani, on mi je postao personifikacija korjenite Istre, i to mišljenje se sve jače potvrđuje.
        Profesora su Mirkovića znanje i stručni interes vodili u globalni krug. Pri razgovoru i izlaganju životno važnih problema, akademik Mirković je bio ozbiljan i introspektivan, održavala se spoznaja da je objekt teško uočiti a još teže o njemu rasuđivati. Naprotiv, kad je govorio o Istri i njenom životu, oči su krijesile, riječi navirale, odvijao se film njegova osobnog doživljaja i spoznaje. Bilo je osobito zadovoljstvo slušati profesora Mirkovića; njegova riječ je bila plastična i koncepcija impresivna.
        Akademik Mirković i u Istri je pravio razlike i čvrsto je bio vezan za svoj uži seljački korijen. U svojim suvremenicima – seljanima vidio je nevalorizirane Vlačiće. Pripisivao im je ono što je on  vidio i želio. Njegovi junaci – roditelji te susjedi Stipe, Šime i dr. – postali su i nama bliski i trajni prijatelji. Do posljednje mogućnosti najveće mu je zadovoljstvo bio susret s ocem, da pješice pođu u Pulu i usput zakantaju stare narodne popijevke; žario se od sreće što je otac još u snazi. Očevu smrt je tragično doživio, kao neprirodan doživljaj. U Puli nije svraćao u luksuzne hotele i suvremene restorane, već u pučka svratišta, gdje je susretao svoje i podsjećao se na djetinjstvo koje je ostalo vječni izvor njegove energije i nadahnuća.
        U «balun» je uskakao kadgod mu se ukazala prilika, te spontano poticao da se kolo nastavi ili novo okupi. Plesao je orijentalnim zanosom; na moje divljenje i iznenađenje spontano me prekorava: «Zar ne vidiš koliko je to lipo!» Roženice i sopile uzimao je sa strahopoštovanjem i u njihovu glasu razgovarao s vjekovima.
        Čađava kuhinja s otvorenim ognjištem bila je prostor gdje se ugodno osjećao i smatrao posebnom pažnjom da to zadovoljstvo s prijateljima podijeliti. U gromačama je gledao djela napora i predanosti, te osluškivao predahe radinih i pjesmu zadovoljnih. U škrtom kraju vidio je lozu i kozu kao prijatelje napaćenih i skromnih; agrarna ekonomika i ruralna sociologija bili su trajan objekt Mirkovićeva izučavanja i iskonske ljubavi.
        Nezaboravna su Mirkovićeva sjećanja na mladenačko sudjelovanje u ribolovu. Nije ga smetala pokislost i naporna plovidba do Trsta da proda ulov. Trst je doživio mladenačkim zanosom i rado se vraćano na te uspomene. Susret s pomorcima, lučkim radnicima te način njihova života i zadovoljstva impresionirali su mladog Mirkovića koji je te doživljaje očuvao vječno svježe i sa zanosom ih prenosio drugima. Ni Beč, ni Prag, ni Pariz, ni New York nisu zasjenili Trst njegova djetinjstva.
        Od istarskih centara Mirković je bio posebno povezan s Pulom. Brzi razvitak Pule on je vidio kao djelo domaćih radnika. Bio je ponosan zbog njihove umješnosti da se brzo osposobe, ne samo za građevinske radove već i za specijalistički rad u Arsenalu i drugim preciznim radionicama. U tom aspektu organske povezanosti sa zaleđem gledao je Mirković Pulu do kraja života. Vjera u domaćeg čovjeka i njegovu povezanost s rodnom grudom jačali su Mirkovićev optimizam i u tom okviru su formirane njegove koncepcije i savjetovanja tijekom Mirovne konferencije. Kad bi isticao detalje, ogriješio bi se o cjelinu.
        Spontana gledanja i postupci akademika Mirkovića poticali su me na razmišljanje i traženje objašnjenja. S vremenom sam spoznao da su moja prva i općenito raširena gledanja na Istru površna i pogrešna. Nismo uočavali unutrašnje istarske biosociološke razlike i odnose, a to je akademik Mirković snažno doživio, te tome prilagodio svoja životna gledanja i postupke. U taj dragi kamen su utonuli korijeni njegova života i davali mu snage da buja i širi se, te dođe do izražaja u prostoru i produži se u vremenu.
        Neadekvatna gledanja na Istru. U svojim pogledima i shvaćanjima Istre prof. Mirković bio je prilično usamljen, ali se ispravnost njegovih sudova s vremenom potvrđuje. Naivna apozicija «sirotica» utjecala je na naše gledanje i zamračivala stvarnost. Teško se probija spoznaja da je Istra zbog objektivnih posebnosti i naročitog geografskog položaja najvredniji dio nacionalnog teritorija. Nije bilo jednostavno upoznati pravo stanje, jer je Istra i nakon oslobođenja ostala teško pristupačna i slabo uključena u nacionalni organizam. Objektivno se nametnulo grubo i deprimirajuće diferenciranje transučkanske Istre i kvarnerskog kraja. Ovdje će nas prvenstveno zanimati transučkanska Istra.
        Treba priznati da su istarske prilike specifične i teško shvatljive većini nacionalne zajednice. Istra je živjela i još živi zasebnim životom u kome se ogledaju nasljeđa milenija i specifični prostorni odnosi. Inozemna literatura je popularizirala jednostavnu i prividno opravdanu podjelu na: brdsku ili bijelu, srednju ili sivu i primorsku ili crvenu Istru. Ta tri elementa su u dugom vremenu pokretnog stočarenja igrala bitnu ulogu u životu Istre i međusobno se dopunjavala. Napuštanjem pokretnog stočarenja i uključivanjem u poljodjelstvo tokom druge polovice 19. stoljeća, onemogućeno je pokretno stočarenje i smanjena međuovisnost spomenutih dijelova. Težište života prešlo je u primorsku Istru.
        Vizuelno i sadržajno isticanje gradinskih žarišta i obalnih centara, te njihova tradicionalna uloga u okolici pojačali su i popularizirali u novijoj literaturi nazive: Puljština, Poreština, Bujština, Buzeština, Pazinština, Labinština i dr. Tim cjepkanjem gubi se pregled cjeline i ne uočavaju se zajedničke osobine i problemi. Treba naglasiti da je ta podjela i objektivno izgubila na značenju, jer su uloga i raspored žarišnih centara bitno izmijenjeni.
        Jačanjem komercijalnog poljodjelstva i uključivanjem u život širih prostora ojačala je gospodarska i socijalna uloga seljaka, odnosno radnika. Žarišta zajedničkog života silaze s gradinskih uzvisina u podnožje ili izlaze u predgrađa obalnih utvrđenih centara. U novim odnosima nameće se diferenciranje središnjih naselja prema tome što znače u zajedničkom životu.
        Proces prestrukturiranja i novog diferenciranja ubrzan je i modificiran nakon oslobođenja. Mnogi slikoviti i povijesno važni centri izgubili su gotovo sasvim staro značenje te opustjeli, a njihovo očuvanje od propadanja predstavlja veliku brigu zajednice. Isticanje starih i gotovo napuštenih centara skreće pažnju od suvremene stvarnosti koja je bitno drukčija i mnogo važnija.
        Značenje promjena nakon oslobođenja. Kompleksna priroda i opseg drugog svjetskog rata donijeli su temeljite socioekonomske izmjene u svijetu; po svom značenju ta kataklizma se može nazvati i globalnom prekretnicom. Ojačala je svjetska povezanost, ljudi su bolje obaviješteni, te su postali samostalniji i inicijativniji. Individualne akcije te lokalne, regionalne i supraregionalne tendencije treba promatrati i ocjenjivati u okviru globalnih zbivanja. To posebno vrijedi za Istru, zbog njenog specifičnog položaja, uključenosti u život širih prostora i izmjena koje su time nastajale, te odgovarajućih posljedica i tendencija.
        Radikalna poslijeratna izmjena političke vlasti bila je praćena odgovarajućim socioekonomskim zbivanjima. Odlaskom okupatora i njegovih suradnika, te onih koji se nisu htjeli prilagoditi novim odnosima, izgubila je transučkanska Istra mnogo stanovništva. Godine 1961. bilo je samo 81% broja stanovnika u 1910. godini; ovaj je bio posljednji popis koji je odražavao spontane razvojne procese. Poslijeratno doseljavanje je neznatno i s  ograničenim uspjehom nadoknadilo iseljavanje.
        Dobna struktura istarskog stanovništva (1971.) je nepovoljna. Udio mladih (do 19 godina) je mali (30%, dakle, znatno ispod željenog minimuma – 35%). Udio starih (preko 60 godina) je 16,32%, a granična vrijednost je 12%! Ratna stradanja i iseljavanje zahvatili su prvenstveno mlada godišta, a struktura i prirast doseljenih porodica nisu bili povoljni. Uz demografske nevolje bilo je i drugih koje su zadržavale uključivanje Istre u opće razvojne procese jugoslavenske zajednice; posebno je važna međuovisnost tih poteškoća.
        Val turističke plime šezdesetih godina donio je u Istru nove procese i njihove posljedice. Zbog izvanredno povoljnog geografskog položaja, ekoloških posebnosti, kulturnog nasljeđa i ljudske umješnosti Istra je ubrzo izbila na čelo našeg turističkog valoriziranja. Geografski položaj omogućuje, ne samo sezonsko, već i prazničko turističko valoriziranje. Turističkim razvojem uključila se Istra u suvremene vrhunske socioekonomske procese, ali samo u svom priobalnom pojasu; time se brzo i štetno diferenciraju  priobalna i unutrašnja Istra. Priobalnu Istru je zahvatio novi i dinamičan socioekonomski proces, a unutrašnja se raseljavala, stagnirala i nazadovala.
        Na istarskoj «tijesnoj zemlji» jačala je razlika između priobalnog pojasa i unutrašnjeg prostora. Unutrašnjem dijelu pripisujemo općine Buzet, Pazin i bivšu općinu Buje, a tamo bi spadala i mnoga sela općina Poreč, Rovinj i Labin. Prema popisu iz 1971. u buzetskoj općini je svaki četvrti, a u pazinskoj svaki peti stanovnik bio stariji od 60 godina! Godine 1964. kvocijent umrlih (15,5%) bio je u buzetskoj općini veći od udjela rođenih (11,1%) – razvoj je vodio prema izumiranju i pustoši.
        Statistički podaci ukazuju na ubrzani razvitak priobalnog središta. U međupopisnoj etapi (1961-1971.) poraslo je stanovništvo Umaga za 65,5%, Poreča 48,8%, Rapca 65,6%, Vrsara 31,6%, Pule 26,8% itd. Naprotiv, središnja naselja unutrašnjeg dijela neznatno su porasla ili su nazadovala: Pazin 15,1%, Buzet tek 0,9%, a Labin je čak nazadovao – 9,3%, zbog naglog napuštanja rudarstva. Mora se naglasiti da popisni rezultati ne odražavaju pravo stanje i razvojne tendencije. Popisi se vršeni u ožujku, kada nema turističke aktivnosti ili je ograničena, te su i mnogi zavičajni stanovnici odsutni. Naprotiv, u vrijeme turističke, tj. aktivne, i za razvojne procese odlučujuće, sezone, priobalni pojas privuče mnoge privremeno odsutne te brojne radnike iz istarske unutrašnjosti i daljeg zaleđa; pri tome ne uzimamo u obzir veliki broj gostiju.
        U obalna naselja trajno preseljava mnogo stanovništva iz istarske unutrašnjosti i daljeg zaleđa. Godine 1971. bio je udio rođenih u mjestu stanovanja: u Rapcu samo 17%, u Umagu 25%, u Poreču 30%, u Novigradu 31% i u Puli 33%. Pod utjecajem novih odnosa jača doseljavanje u priobalni pojas: u etapi od 1961. do 1971. god. u Rabac je doselilo 77%, u Umag 46% i u Rovinj 41% cjelokupnog stanovništva.
        Iako vrijeme popisa ne daje pravu sliku socioekonomskih odnosa, značajan je mali udio (19,11%) agrarnog stanovništva u relativno plodnoj Istri, prema jugoslavenskom prosjeku od 38% i republičkom 32% (1971). Posebno su značajne unutrašnje istarske razlike između agrarno nepovoljnijeg zaleđa (Buzet 44%, Pazin 40%) i priobalnog pojasa (Pula tek 4,5%, Rovinj 14% i plodna Poreština 42% poljoprivrednog stanovništva). Unutrašnjost je demografski ostajala na starcima koji su bili prvenstveno upućeni na poljoprivredu, gdje su njihovi uspjesi ograničeni. Istra se isticala (1971) u jugoslavenskim odnosima velikim udjelom zaposlenih u industriji i u rudarstvu (36,8%) te u trgovini i ugostiteljstvu (16,6%), posljednji udio nije realan, jer je dobiven van turističke sezone, u stvari je znatno veći. I u ovom vidu velike su razlike između dinamičnijeg priobalnog pojasa i unutrašnjeg prostora. Glavnina industrije transučkanske Istre okupljena je u Puli, a trgovina i ugostiteljstvo se raspoređeni priobalnim pojasom. Unutrašnja Istra je ostajala u sjeni.
        Korjenite sociodemografske izmjene vide se i u smanjenom broju članova obitelji, koji je od 1910. do 1971. prepolovljen. Smanjen je broj članova obitelji i u patrijarhalnoj unutrašnjoj Istri koja je ostala vezana za autarkijsko privređivanje i zemljišni posjed, gdje je potrebna podjela i suradnja u privređivanju. Gospodarsko okupljanje i demografsko jačanje priobalnog pojasa pogoduje individualnoj zaradi i tendencijama koje su slabo ukorijenjene na domaće tlo. To treba imati u vidu pri ocjeni novih razvojnih tendencija. 
        Okupljanje socioekonomskog života u priobalni pojas – litoralizacija, opća je pojava, ali je za malu transučkansku Istru takvo diferenciranje štetno i odraz specifičnih prilika i zaostalosti. Taj razvitak bi mogao imati tragične posljedice i objektivno je nepotreban. Nijedna točka transučkanske Istre nije  udaljena od obale više od 30 km zračne linije, što je u uvjetima dobrih prometnih veza povoljna udaljenost između mjesta stanovanja i rada. Međutim, u našim uvjetima ta udaljenost je drastično poticala na preseljavanje i diferenciranje istarskog prostora i stanovništva. Očito je da su prometne veze nepovoljne i u neskladu s objektivnim potrebama i tendencijama razvoja.
        Nepovoljne prometne prilike pogađale su prvenstveno unutrašnju Istru, stanovništvo koje je vezano za tlo, očuvalo etnički identitet i odigralo ključnu ulogu u oslobađanju cjeline. U opasnosti je čovjek Mirkovićevog kova; razvija se proces koji ugrožava njegovu egzistenciju i to u vremenu, kad je taj nosilac mita Velog Jože objektivno potreban i s pravom je očekivao priznanje i podršku. Pitanje nije samo unutrašnjeg stanovništva, već Istre kao cjeline i cijele nacionalne zajednice. Raseljavanjem i odumiranjem srednje Istre stvara se praznina koja u nacionalnom organizmu znači diskontinuitet između središnjeg prostora i najvrednijeg fasadnog, obalnog dijela. Temeljna je mudrost da se ta rana zacijeli i diskontinuitet popuni.
        Na drugoj strani okupljanje u priobalnom pojasu, konjunkturom i lukrativnim aspektom orijentiranog i raznorodnog stanovništva, nosi specifične probleme i opasnosti, nove i delikatne za Istru, za čiju su sudbinu presudni bili stanovnici, mirkovićevski vezani za domaću grudu. Koncentracija života u rubni, izolirani pojas bez organske veze sa zaleđem mnogostruko je opasna pojava. U istarskoj turističkoj valorizaciji odlučujuću ulogu ima inozemna posjeta, čije isticanje može ići na uštrb ponosa i svijesti domaćeg stanovništva. Mondena orijentacija priobalnog pojasa i nazadak srednjeg, veznog dijela, dva su zla koja se zbrajaju i prijete neželjenim i opasnim posljedicama. Veliko i objektivno nepotrebno okupljanje neposredno uz obalu ugrožava čistoću mora, temeljnog preduvjeta turističke valorizacije. Srećom, opći razvojni procesi nameću nove i izmijenjene smjernice.
        Nužda organskog udruživanja i disperzije. Svjetlo udruženog uma i tekovine tehničkih postignuća krče put suvremenom prekretničkom razvoju. Izloženi preobražajni proces zahvaćao je priobalni pojas i potencirao razlike prema unutrašnjoj Istri. Ta kruta distinkcija u okvirima malog prostora  posljedica je prometne neopremljenosti. Prometne veze su arterije kojima struje preporodni i razvojni sokovi. Turistička valorizacija je uvjetovana prometnim vezama;  putovanje modernim prometnicama preduvjet je i dio zadovoljstva koje traže i plaćaju suvremeni bjegunci iz urbane stiske i degradiranosti. Nema trajnijeg uspjeha na tržištu zadovoljstva, ako se gostu ne omogući udobno kretanje, upoznavanje krajeva, njihova života i znamenitosti. To nužno ostvarenje moderniziranih prometnica spontano širi preporodni proces u unutrašnju Istru, te vraća život u taj zaslužan i dragi kraj.
        Na valoriziranju domaćeg potencijala i uz podršku šire zajednice budi se novi život i renoviraju od jučer oronuli Buzet, Pazin, Labin i Buje. U bolje povezanim selima niču nasmijane rezidencije kakve je nemoguće ostvariti u zbijenim urbanim središtima. Gotovo 80% istarskih domaćinstava priključeno je na vodovod, a električni priključak je stara tekovina; to su preduvjeti za ostvarenje udobna življenja u agrarnoj svježini. Plodno tlo potiče na akterski zanos da se u vrtovima postignu vrhunski plodovi. Svježina pojačava odmor, a cvrkut ptica potiče zanos. Povratnici u polja otkrivaju čari i privlačnu snagu «dragog kamena». Koliko bi se veselio Mirković da vidi kako njegovom upornom i napaćenom Sipi u susret dolazi ljepši život! I neposredna turistička valorizacija širi se u srednju Istru. Kombinirano uključivanje cijelog prostora dat će veću snagu i povećati privlačnost cjeline.
        Procesi uključivanja i jačanja povezanog života trebaju dinamična žarišta koja će pionirski otvarati puteve razvoja i obnavljati snagu. Transučkanska Istra nema, a treba takav pokretač. Dugo je vremena bila upućena na dinamični Trst koji je izvršio golem utjecaj, osobito poticanjem i omogućavanjem  ekspanzije komercijalnog vinogradarstva, te moćnom trgovačkom i uopće posredničkom ulogom. Trstu su okljaštrene funkcije, filoksera je uništila vinograde, a od velike luke su očekivane nove inicijative. Odvajanje od Trsta značilo je prekid duge tradicije te uzrok dezorijentacije i negativnih pojava  nakon oslobođenja. U novom procesu uključivanja u vrhunske socioekonomske procese tržišta zadovoljstva i popratne pojave, potreba žarišnog središta još je veća.
        Ekscentrično položena i specijalistički usmjerena Pula ne može preuzeti ulogu kompleksnog žarišta. Taj proces otežava i preobrazba čitavog obalnog pojasa, u kome izbijaju sekundarni centri, koji prirodom nove uloge imaju ambicije neposrednog i što jačeg uključivanja u život širih regija, te nacionalne i internacionalne zajednice. Poreč, Umag, Rovinj, Rabac i drugi postali su važni i poznati u širem međunarodnom krugu. U novim uvjetima potrebno je jako polarizacijsko žarište.
        Aktivnost na tržištu zadovoljstva traži povezivanje i podršku jakih gospodarskih organizama, odnosno njihovih polarizacijskih žarišta. Potrebna je snaga da se na tržištu zadovoljstva odjednom ponudi sve traženo, jer je to preduvjet da se renta vrati brzo i u željenim količinama. Tržište zadovoljstva je najtješnje vezano s financijskom snagom žarišnog centra, a veliki udio prihoda se dobiva iz međunarodnog konvertibilnog deviznog kruga,  što jača tu spregu. Izolirana i mala transučkanska Istra ne može osigurati tu složenu gospodarsku snagu i dinamiku.
        Na drugoj strani izuzetno povoljno položena Rijeka ovisi o razvitku svojih posredničkih uloga. Bolje uključena u život daljeg zaleđa bila je u drugoj polovici 19. stoljeća među mediteranskim lukama koje su se najbrže razvijale. Usprkos sakaćenja tokom talijanske okupacije, sušački torzo je pokazao veliku snagu i prednosti položaja. Tradicija, kadrovska iskustva i interes zajednice brzo su otklonili rane njemačke devastacije, te je M. Mirković opravdano ustvrdio da je Rijeka «najveća vrijednost koju je socijalistička Jugoslavija naslijedila.» To je glavna kopča našeg uključivanja u globalni život, ključnog faktora u suvremenom gospodarskom životu.
        Nažalost, bilo je mnogo propusta i zabluda u valoriziranju kapitala koji je predstavljala riječka luka. Izuzetne prednosti geografskog položaja, usprkos lučke i opće prometne neopremljenosti, osiguravaju Rijeci vodeću ulogu u našem neorganiziranom lučkom sustavu. Te i druge, do sada nevalorizirane  prednosti pretvaraju Rijeku u snažno i kompleksno lučko-industrijsko središte koje će imati ključnu ulogu u jugoslavenskom gospodarstvu i znatan udio u međunarodnom krugu.
        Za ocjenu prirode i snage riječkog organizma treba imati u vidu da se on valorizira prvenstveno posredničkom ulogom i vrijednošću rada. Te funkcije osiguravaju novčane prihode i ne mogu se odvijati bez odgovarajuće financijske snage. I Rijeci znatan dio prihoda dolazi iz deviznog izvora, što karakterizira i najnoviju fazu valorizacije transučkanske Istre. Kolaboriranje i udruživanje dvaju susjednih prostora osigurava ulogu snažnog organizma, sposobnog da se samostalno reproducira i razvija, te postigne odgovarajući položaj u nacionalnoj i svjetskoj zajednici.
        Snaga Rijeke već je uključila u svoj svakodnevni polarizacijski utjecaj sve kvarnerske otoke, doprla do vrata Zadra, i proširila se u znatne dijelove zaleđa, posebno u izoliranu Liku. Naprotiv, učkanska kosa drastično je odvaja od bliskog vrijednog istarskog sektora.
        Rijeka mora lučkim uređajima i industrijskim pogonima žrtvovati najpogodnije dijelove obalske fasade. Grad na obali izuzetno uživa svježinu kontakta mora i kopna. Složen lučko-industrijski organizam degradira more i susjednu obalu. U toku su zamašni poduhvati koji će taj nepovoljni ekološki utjecaj povećati; u pitanju je očuvanje Riječkog zaljeva i vrijednog društveno-rekreacijskog inventara koji ga okružuje. Rezidencijska i rekreacijska disperzija je potrebna i karakteristika suvremenih gradova, a to se Rijeci nameće i provodi u ograničenoj mjeri. Objektivne poteškoće su velike, a mogućnosti limitirane. Reljef riječke okolice otežava urbanu disperziju.
        Transučkanska Istra je najbliži i za prigradsku ekstenziju Rijeke najpogodniji prostor, ali to onemogućuje Učka (1396 m). Depresivno djeluje činjenica da ta, relativno mala prirodna zapreka, determinira sudbinu i koči razvitak naših najdinamičnijih i veoma perspektivnih krajeva! Zar je zapreka tako teška i potreba njenog otklanjanja nova? U zori probijanja organiziranih prometnih veza, u Jozefinsko doba, pred oko 200 godina, ostvarena je cesta preko sedla Pokoj (922 m), za ono doba moderna, ali za suvremeni motorizirani promet neupotrebljiva (nagibi preko 10%), a na njoj i zimske nepogode prekidaju promet. Nakon 200 godina ostalo se na istom; tuđinska, posebno talijanska, okupacija imala je razloga da to ubijajuće stanje produžuje. Na drugoj strani teško je vjerovati onome, koji to ne vidi na licu mjesta, kako se penjala i kroz Mošćenice prolazila vijugava, slaba i uska priobalna cesta. Probijanje novog sektora Brseč-Moščenićka Draga, kroz strmu priobalnu padinu, otklonilo je dio slabosti te veze, ali uska ulica kroz pojas turističkih naselja od Mošćeničke Drage do Volovskog ne može služiti regionalnom prometu i međunarodnom prilivu. Važno je dopuniti da je još pred 124 godine pokrenuta akcija da se uspostavi željeznička veza između Istre i Rijeke, ali se na tome nije ništa učinilo.
        Preko dva stoljeća nameće se, dakle, potreba suvremenog prometnog svladavanja učkanske barijere. Ta zadaća je postala izuzetno akutna nepovoljnim prometnim i razvojnim položajem unutrašnje Istre te funkcionalnim i životnim potrebama Rijeke. Premještanje drvne luke u Bršćicu na kanalu Raše predstavlja početak nužnog širenja i samog riječkog lučkog sustava na dijelove istarske obale. Tu ekstenziju nužno mora  pratiti i prometno povezivanje, odnosno osiguranje prolaza kroz Učku. Pred tom životnom nuždom i zadaćom ustao je mirkovićevski Istranin i energijom probuđenog Velog Jože uskliknuo «Ljudi, homo Učku sami skopat!» Njegov krik je snažno odjeknuo i dobio podršku zajednice.
        Nedavno probijanje cestovnog tunela kroz Učku znači prekretnički trenutak udruživanja socioekonomskih snaga do sada izoliranih krajeva, kojima je izdvojenost obostrano štetila i kočila razvitak. Dva kraja se susresti u unutrašnjoj, herojskoj Istri, koja iz sjene zbivanja prelazi u posebno atraktivan prigradski pojas Rijeke. Gospodarstva Buzeta, Pazina i cijele unutrašnje Istre uključit će se i dalje razvijati u moćnom kompleksu Rijeke. Prigradski položaj, te posebnosti kraja omogućit će puni razvoj i novo valoriziranje unutrašnje Istre koja u novoj regiji ima ključnu, veznu ulogu.
        Moćna i važna regija zapadne Hrvatske. Ostvaruje se organski sustav prometnih arterija kojima će strujati životni sokovi, te spajati i zbrajati kvarnerski prostor i transučkansku Istru u homogenu i moćnu regiju. Zbog svog položaja, objektivnih vrijednosti i funkcija bit će to ne samo ključna regija Hrvatske, već i jugoslavenske zajednice.
        Moćni organizam Rijeke vršit će polarizacijske funkcije i osiguravati strujanja razvojnih snaga koje će omogućiti svakom dijelu da valorizira svoje prednosti i da međuakcijama razvija nove mogućnosti. Bogata iskustva potvrđuju da suradnja i zbrajanje snaga ostvaruju nove, raznovrsnije i snažnije razvojne procese.
        Unutrašnja, i prolazno zapostavljena, Istra te Učka dolaze u središnji dio velike regije. Otklanjanjem negativne prometne uloge prometejski se mijenja i poboljšava uloga Učke i unutrašnje Istre. Divna gora neće izdvajati, već spajati, kroz njenu utrobu putovat će radni ljudi i strujati plodovi njihova rada, a na zelenim i osunčanim obroncima sastajat će se prijatelji  te osvježavati nejaki i iscrpljeni. Prirodne posebnosti Učke bit će usklađene s društvenim položajem i značenjem. Dragi i škrti kamen, te varljive gline i brežuljci unutrašnje Istre dobit će novu i oplemenjenu ulogu. Već pri samom navještaju novih odnosa počinju ti preporodni procesi, a pun će zamah dobiti, kad prometne arterije počnu funkcionirati.
        Usklađena i dinamična regija zapadne Hrvatske imat će golemu ulogu i privlačnost u nacionalnoj zajednici i međunarodnoj  suradnji. Prednostima položaja i bogatstvu inventara pridružuju se ljudska odlučnost, inventivnost i umješnost. Raznovrsnost sadržaja na kopnenom i otočnom dijelu otvara široke mogućnosti, a suradnja zainteresiranih i iskusnih ljudi garantira neslućene varijacije valoriziranja. Racionalno i raznovrsno grananje iz moćnog korijena zajedništva – to je značajka nove valorizacijske etape Istre, prometno uključene u kruženje razvojnih sokova.
        S rodnom grudom čvrsto povezan, iskusan i vidovit akademik Mijo Mirković predviđao je ovaj razvitak; to je hranilo njegovu vjeru i optimizam. Za časove odmora, razmišljanja i vizija izabrao je Vantačić na sjevernoj obali Krka, odakle je promatrao Učku i razmišljao o vjeri i želji svojih Istrana da će se razbiti okovi i otkopati Veli Jože, te otvoriti put stapanju i prosperitetu.
        Nažalost, Mirković nije s nama da se veseli ostvarenju vječne želje i ostvaranju nove etape istarskog valoriziranja. Svesrdna i odgovorna podrška novom i boljem vremenu najbolje odgovara zahvalnosti i poštivanju uspomene na tu istarsku koreniku.
        




________________
GEOGRAFSKI ASPEKT NA PRIRODNU PODLOGU ISTRE[28]
 
Geografski položaj


        Geografski položaj ima ključnu ulogu u značenju Istre, razumijevanju njezine burne prošlosti i dokučivanju budućnosti. Trokutasti poluotok ima osobine gata na kraju važnog jadranskog pomorskog kolodvora. Jadransko more je zaljev koji iz središnjeg dijela sredozemnog bazena najdublje prodire u europski poluotok. Završetak Jadranskog mora je prostor u kome se susreću Mediteran, kolijevka pomorskog umijeća i žarište kulturnog uzdizanja te srednji dio europskog poluotoka. Europa je dio globalne domovine, najpogodniji za humano valoriziranje i oplemenjivanje.
        Prednostima pomorskog položaja Istre pridružuje se i povoljan odnos prema europskom zaleđu. Između složenih i visokih alpskih lanaca i krškog Dinarskog gorja imamo uzak i relativno nizak gorski prag.  (Postojnska vrata 609 m, Sleme 870 m, Razvale 884 m i dr.). Prag je dio važnih Jadranskih vrata ključnog elementa u životu Europe i sudbonosnog za Istru. Kroz Jadranka vrata su vodile težnje prostranog i surovog zaleđa prema privlačnom, posebno zapadnom Sredozemlju.
        U zaleđu Jadranskih vrata je prostrana srednjodunavska zavala čiji stanovnici od iskona teže da je prijelazom preko praga povežu s Jadranskim morem i preko ovoga s daljim svijetom. Posebno je važno da dunavski plovni sustav dopire gotovo do podnožja gorskog praga (Karlovac—more je 70 km zračne udaljenosti). Na Jadranska vrata su upućene važne transeuropske prometnice. Između Baltičkog i Jadranskog mora pruža se najprohodniji transeuropski meridijanski pojas: uzduž Odre, kroz Šljonsk, preko niskih (oko 325 m) Moravskih vrata te kroz Moravsku i uzduž pitomog istočnog alpskog prigorja. Taj smjer ima veliko prapovijesno i povijesno značenje. Uzduž te trase «jantarskog puta» bila su sudbinska zbivanja, razvijene su svjetski važne gospodarske regije i nastala moćna urbana žarišta. Prohodni i razvijeni pojas dobiva posebno značenje u novim odnosima i privlačenju Sjevera i Juga.
        Pitomina i razvijenost Mediterana, posebno zapadnog, bili su privlačni za dalje i surovije sjeveroistočno zaleđe. Iz otvorenih i negostoljubivih nizina nadirali su seobeni valovi, prelazili karpatske prijelaze i uzduž srednjomađarskog prigorja usmjeravani su prema Jadranskim vratima; u toj struji stigli su i naši preci. 
        Jadranska vrata s istarskim poluotokom nisu bila samo pozornica sukoba već i čvorište mirnodopskih veza i suradnje. U rano antičko doba uspostavljene su transeuropske veze kojima je ovamo dopreman baltički jantar, a u suprotnom smjeru su slani proizvodi mediteranskog obrta i cijenjeni plodovi poljoprivrede. Tuda su prolazile veze prema rimskim graničnim uporištima i centrima u Panoniji te važnom istočnom prialpskom pojasu i jugoistočnoj Europi.
        Seobene struje i zaštitu protiv njih možemo pouzdanije pratiti od rimskih vremena. U drugom stoljeću prije naše ere rimske legije su prošle kroz Jadranska vrata da uzduž Dunava organiziraju obrambeni «limes» protiv barbara; otada je na ovom ključnom prolazu kucalo bilo na arteriji moćne imperije.
        Tokom surovih zima legije su povlačene u zimovališta pitomog primorja. U pitomoj Istri bilo je važno zimovalište za panonski granični sektor, o čemu svjedoči bogata, ali samo djelomično očuvana oprema Pule (arena, teatri, slavoluci, hramovi i sl.). Istra je bila mnogostruko važno predvorje Jadranskih vrata, cijenjena zbog pristupačnosti, pitomine i relativnog bogatstva. Mala udaljenost između Ancone i Pule (145 km, odnosno 75 nm) bila je u smjeru najkraće veze s Rimom, a to je bilo od mnogostruke važnosti. Dobre veze s glavnim gradom pokušavale su organizaciju razonode u zimovalištu te održavanje potrebne vojničke i političke povezanosti. Istra je služila kao mosno uporište rimske ekspanzije prema Jadranskim vratima i kroz njih u zaleđe. Iz te veze s Jadranskim vratima slijedi sudbinska uloga Istre, bez obzira na to iz kog je smjera pritisak dolazio.
        Složeni razlozi koje je teško precizirati – ali bi bilo mnogostruko korisno – pokrenuli su stanovništvo zaostalog zaleđa, a legije demoraliziranog carstva nisu uspjele da na limesu zadrže bujične navale. Nadirale su horde Huna, Gota, Langobarda, Avara, Slavena i dr; na Jadranskim vratima bili su česti i krvavi sukobi. Na tom prohodnom i izloženom prostoru zadržali su se i održali naši preci: taj položaj bio je presudan u našoj povijesnoj sudbini.
        Pitomi istarski poluotok, pored burnih Jadranskih vrata, služio je kao sklonište slabijima i privlačio apetite jačih. Uz prodiranje iz zaleđa, nisu prestajali  pritisci s mora prema Jadranskim vratima. Istra je bila pozornica burne prošlosti, što se odrazuje u društvenoj strukturi i obilju spomeničkog nasljeđa. To je prava izložba povezanosti prirodne podloge i društvene uloge.
        Milenijska nadiranja i sukobi oko Jadranskih vrata završili su čvorišnim susretom triju glavnih europskih etničkih grupa: Slavena, Germana i Romana. Napetost na tom susretu traje do naših dana. Vučeni zovom pitomog Mediterana, Hrvati i Slovenci su, uz tragične žrtve, zauzeli i održali se na važnom čvorištu; izdržali su snažne pritiske onih kojima je povijest bila sklonija.
        Prošlošću bogati romanski svijet na zapadu progutao je i asimilirao tuđinske intruzije; kršćanska misija i ekspanzija mnogo su pridonijele snazi i uspjehu te asimilacije. Postkarolinsko doba pogodovalo je organizaciji i ekspanziji germanskog sektora koji je tokom milenijske prošlosti težio da prodre do toplijeg i sunčanijeg mediteranskog primorja, te da se afirmira na sjevernim jadranskim obalama, posebno na istarskom poluotoku.
        Već trinaest stoljeća traje u tom čvorišnom prostoru konfrontacija triju glavnih europskih etničkih grupa. U glasnosti i agresivnosti jačih i privilegiranih slabo se čuo glas domaćeg i slabijeg koji je bio prisiljen na životnu obranu. Druga i složena borba učinila je prohodni i čvorišni prostor jednim od sudbinskih dijelova, povijesnim zbivanjima bogate Europe.
        Istarski gat posebno je važan u pomorskim vezama. Rimski mostobran prema Jadranskim vratima i daljem zaleđu imao je analogne uloge i u kasnijim razdobljima. Poluotok je bio važno uporište bizantskih veza sa sjevernom Italijom. Još složeniju ulogu ima Istra u gotovo milenijskom životu Venecije. Poluotok je bio mnogostruki opskrbljivač lagunske Republike i bočno uporište na njenu životno važnom pomorskom putu prema Levantu. 
        Kad su udruživanje znanja i razmjena dobara ostvarili temelje za trgovačku orijentaciju privrede i povezivanje u globalnim odnosima, zemlje zaleđa orijentiraju se prema pomorskim putovima, i postepeno se plete mreža svjetskih prometnih veza. U tim novim odnosima dolazi do pozitivnog izražaja uloga Jadranskog mora i Jadranskih vrata. Na kraju jadranskog zaljeva i ispod važnih prijelaza brzo se razvijaju lučka žarišta, posebno nakon primjene parobroda i probijanja željezničkih pruga (do Trsta 1857. i Rijeke 1873); nova valorizacija Jadranskih vrata i susjednog primorja pokazala je kako se taj ključni prostor može vrednovati u miru i suradnji.
        Ekspanzionistički i obrambeni razlozi potakli su austrijsku upravu da u istaknutoj Puli uredi jako pomorsko uporište. Tradicionalna vojna uloga tog lokaliteta uporno se provlači i u novu etapu povezivanja i suradnje. U trokutu dinamičkih žarišta: Trsta, Rijeke i Pule brzo se, u drugoj polovici 19. stoljeća, mijenja i razvija socioekonomski život Istre. Počelo je ostvarivanje geografskog povezivanja istarskog poluotoka da bude kopča između globalnih pomorskih veza i kopnenih prometnica.
        U povezanom životu jača trgovačka, odnosno uslužna orijentacija gospodarstva. Eksplozivni razvitak komercijalnog vinogradarstva bio je u skladu s geografskim položajem i ekološkim prilikama u Istri. Istarski obalni gradići bili su žarišta pomorskih inicijativa. Vrijeme od polovice 19. stoljeća do prvog svjetskog rata pokazalo je kako se u mirnoj suradnji mogu valorizirati prednosti geografskog položaja Istre; bio je to nagovještaj nove i bolje ere.
        Nažalost, prednosti suradnje nisu se proširile na sve komponente društvenog života. Njemačka dominacija željela je ovjekovječiti svoj povlašteni položaj i nije poštovala prava hrvatske i slovenske većine koja se sve upornije i uspješnije branila. U borbi protiv većine favorizirana je i korištena uloga talijanske i potalijančene manjine koja je gledala nazad, na svoju povlaštenu prošlost. Istovremeno je razbuktani talijanski nacionalizam vrebao sa strane i spremao se da se ubaci u sukobe koji su bili neizbježni. 
        Prvi svjetski rat slomio je militarističke kombinacije centralnih sila, što je talijanski ekspanzionizam umješno iskoristio. Ubrzo je slijedio fašistički imperijalizam koji je uspio tragično ukočiti razvojni kotač, odvojiti granu od debla i u vrijednome kraju uzrokovati izrazit nazadak. Fašizam je u svojim bezobzirnim halucinacijama tražio povijesne uzore i pozivao se na rimsku tradiciju. Istarski poluotok smatran je uporištem ekspanzionističkih prodora kroz «Istočna vrata» (Porta orientale), kako su talijanski imperijalisti nazivali Jadranska vrata. Pseudorimske fikcije nisu vodile računa o geografskim odnosima, pravima i volji naroda te o općem razvojnom procesu. Kao svaki apsurd i ovaj je doživio svoju sudbinu, ali su ostale negativne posljedice koje će se teško otkloniti. Bezobzirna nacistička intervencija u drugom svjetskom ratu povećala je zlo i stradanje.
        Povratak Istre u zajednicu s matičnim jugoslavenskim zaleđem omogućuje organsko dopunjavanje i kolanje životnih sokova. Istovremeno je ojačalo svjetsko socioekonomsko zajedništvo; povećane su dimenzije i usavršena sredstva globalne povezanosti, posebno u robnom pomorskom prijevozu te u automobilskom i avionskom prometu. Došlo je do novih procesa i izmjene gospodarsko-političkih odnosa u zaleđu sjeverojadranskog primorja. U sve povezanijem svijetu razvio se i ojačao sustav moćnih polarizacijskih, posebno primorskih, žarišta koja utječu na suvremene socioekonomske prilike.
        Kompleksnim razvitkom prisavskog pojasa i njegovim  nastavkom uzduž donjeg Dunava te moravsko-maričkog i moravsko-vardarskog puta jača nova silnica prometno-gospodarskog strujanja i okupljanja. Ta silnica dobiva produženje i važnost novim razvitkom snažnog sjevernotalijanskog gospodarskog kompleksa koji ima međunarodnu polarizacijsku ulogu. 
        Odnos i međusobna privlačnost Mediterana i europskog kopnenog zaleđa znatno su ojačani u novije vrijeme, kada potrebe i želje osvježenja i humanog življenja postaju odlučujući faktori. Izuzetnom slikovitošću, obiljem osvjetljenja i sunčanosti, bogatstvom kulturnog nasljeđa i posebnostima stanovništva europsko-mediteransko primorje magično privlači i postalo je glavno žerište svjetskog tržišta zadovoljstva. Novi odnos bogatijeg sjevera i privlačnog Juga povećava značenje Jadranskih vrata i s njima povezane Istre.
        Čvorišna uloga Jadranskih vrata jača i izmjenom odnosa sa susjednim krajevima. Alpe više nisu neprohodni zid, kako ih je poznavala i iskusila duga prošlost. Razvijeno i obogaćeno društvo ostvarilo je lake pristupe do osvježavajućih ljetnih visina i čarobnih bijelih zimskih pejzaža. Udobni prijelazi, prolazi kroz Alpe i letovi iznad njih približili su to gorje svjetskom interesu i povećali posjet.
        Složena i uspješna valorizacija alpskog prirodnog inventara, u odnosu na druge krajeve, ojačala je svjetsku ulogu tog gorskog prostora koji se pionirski prilagođuje uvjetima globalne povezanosti i zajedništva. Dugo vrijeme izoliranog životarenja i pokretnog stočarenja brzo je smijenjeno seobom za zaradom ili konačnim iseljenjem, a posljednja desetljeća karakterizirana su svjetskom privlačnošću i useljavanjem. Novo valoriziranje Alpa osigurava veću zaradu i udobniji život. Alpe su postale pristupačne, prohodne i bogate, a to utječe i na valorizaciju Jadranskih vrata.
        I dinarska strana ima uvjete da u povezanom životu slijedi primjer i postigne analogne uspjehe, što se postepeno ostvaruje. Posebnosti oskudne krške podloge i organizacija življenja na njoj te specifične prirodne pojave (čarobne spilje, sadrene pregrade, podmorska vrela te kršem uvjetovani bistrina i modrilo mora) privlače i oduševljavaju. Jadransko-krški kompleks postaje snažan magnet za nove migracije prijatelja koji prijateljstvo plaćaju i pridonose smanjenju štetnih socioekonomskih razlika.
        Jadransko more ima središnji položaj u privlačnom Mediteranu, a tome se pridružuju i specifičnosti krškog primorja. Usprkos obilnim padalinama, s krškog kraja pritječe malo tekućica i donosi neznatne trošine. Razlike u sastavu i specifično krško modeliranje uvjetuju složen i dinamičan reljef. Kraj se ističe neiscrpnom raznolikošću koja je povećana obalnom razvedenošću i posebno skulpturnim modeliranjem vapnenačkih obala. Prema tom privlačnom kraju pritječe kroz Jadranska vrata snažna struja onih koji traže osvježenje, zadovoljstvo i humano oplemenjivanje.
        Jadranska su vrata trajan i velik prolaz. Strujanje arterijama suradnje i zbližavanja smijenilo je provale barbara i nadiranje organiziranih armija; to našem prostoru daje novo i posebno značenje. Istarski poluotok trajno je uključen i dopunjava spojnu ulogu Jadranskih vrata, a sada postaje atrij susreta i žarište valoriziranja našeg primorja.
        Za pristupe s mora Istra je bila gat i mostobran, a za izlaze s kopna balkon predaha i osvježenja te odskočna daska za prekomorske ekspanzije. U Istri su očuvani spomenici koji podsjećaju na tu ulogu i složenu prošlost. Tu su spomenici duge prošlosti: od pećinskih naseobina, preko mogilskog kršja, istaknutih gradina, zbijenih i obzidanih urbanih jezgri do suvremenih otvorenih i nasmijanih naselja, priređenih za susret i razonodu prijatelja. Istra obilno demonstrira svoje trajno pozvanje i ulogu u čvorišnom prostoru putovima bogate Europe.


Prostorna projekcija
        Naziv Istre potječe od antičkih vremena, ali je prostorna projekcija s vremenom mijenjana Istra se veže za ilirsko pleme Histri koje su povijesna zbivanja tu zatekla. Grčki naziv Istre za Dunav vjerojatno nije slučajan i pokazuje međusobnu vezu. Stara grčka legenda govori o Argonautima koji bi iz Crnog mora Dunavom dospjeli do sjeverne jadranske obale. Istra i Ister (Dunav) vezani su za suvereni rub Grcima poznatog svijeta. Trajnost naziva odrazuje posebno značenje  kraja. Naziv je nadživio nove doseljenike i brojne osvajače; ima regionalno značenje, iako je kraj prolazno i upravno različito ograničavan.
        Nema elemenata za pobliže ograničenje domovine Histera, ali je sigurno da je njihova ovisnost o submediteranskom stočarenju uvjetovala nedjeljivost ljetnog napasivanja na brdima i prezimljavanja u pitomijem primorju. Međuovisnost brdske i primorske Istre imala je odlučujuće značenje do novijih vremena, tj. tako dugo, dok je pokretno stočarenje bilo bitni dio gospodarstva i utjecalo na način života.
        Rimsko osvajanje (177. prije Krista.) i vlast imaju težište na priobalnim, pristupačnijim i vrednijim krajevima. Na temelju toga rimski osvajači razlikuju užu Istru i Liburniju, primorje istočno od učkanske kose. Prohodni i utvrđeni pojas između Aquileie i Emone bio je sjeverna međa brdovitog i višeg kraja koji su ljetnim pašarenjem koristili Histri i Liburni. Reljefna barijera ljeti je približavala stočarske stanovnike. U prostranom carstvu sjeveroistočno jadransko primorje bilo je okupljeno u regionalne jedinice: Veneciju i Dalmaciju; prema ilirskim plemenima bili su izdvojeni manji pokrajinski prostori.
        Dezorganizirano carstvo nije moglo izdržati pritisak nasrtljivih i siromašnih barbara koji su u valovima nadirali prema Jadranskim vratima te tako aktivirali kopnenu stranu istarskog prostora. Na tom izloženom prostoru zadržali su se Hrvati i Slovenci. Bizantska dominacija se oslanja na utvrđene obalne gradove, kao uporišta na plovnom putu prema važnoj sjevernoj Italiji.
        U čvorišnom istarskom prostoru sukobili su se različiti pritisci i utjecali što je onemogućavalo zajedništvo. Sa zapadne, pučinske strane prisvajaju akvilejski patrijarsi i kasnije Venecija, sa sjevera Franci te germanski, koruški i  gorički knezovi a na kraju Habsurgovci; istočni sektor pripao je hrvatskoj državi što će kasnije prisvajati njeni nasljednici. Relativno duga mletačka uprava ljubomorno je čuvala posjed primorja i tako osiguravala svoj vitalni levantinski plovni put. Vjerojatno pod utjecajem rimske tradicije, Dalmaciji je bio pridružen cijeli otočni pojas u kome su uvjeti plovidbe i osiguranja bili specifični.
        Kratka Napoleonova okupacija, u skladu sa svojim novim gledanjem i prisilom (blokada), poklanja veću pažnju kopnenoj unutrašnjosti i vrši pokušaj upravne podjele u suvremenom smislu. Tako je postupila i nasljedna habsburška uprava koja je Istri priključila glavninu kvarnerskih otoka te izmijenila rimsko gledanje na odnos Venecije i Dalmacije. Istra je proširena do Rječine, a Krk je bio barijera pred «Hrvatskim primorjem». U austrijskoj upravnoj podjeli dolazili su do izražaja nedjeljivost Jadranskih vrata Istre te tendencija za prisiljavanjem i dominacijom nad tim važnim prostorom. Početkom 19. stoljeća još je  dominirala stočarska komponenta gospodarstva, a to je pojačavalo povezanost između brda i primorja. Postupak austrijske uprave bio je u skladu s tendencijama pomorske ekspanzije, kojima je žarište u Trstu. («Austrijsko primorje»). Uz koncentraciju pomorskog života, u svom dijelu, austrijska uprava je težila omesti razvitak konkurentske Rijeke na koju je pretendirao mađarski nacionalizam.
        Upravna povezanost unutrašnjeg, kvarnerskog i vanjskog, otvorenog sektora poluotoka Istre bila je u značajno doba i ostavila trajne tragove. Nacionalno buđenje jačalo je u postnapoleonsko doba i bilo u skladu s općim socioekonomskim razvitkom. Austrijska uprava je našla saveznika u povlaštenoj talijanskoj manjini, te su udruženo potiskivali relativno izolirane Hrvate u transučkanskoj Istri.
        U drugoj polovici 19. stoljeća kvarnerski sektor postao je poprištem složenog zbivanja i sukoba. Peštanski birokrati i novoobogaćeni njemački, talijanski i mađarski građani našli su se u čisto hrvatskom kraju koji je imao bogato nasljeđe narodne kulture. Usprkos povlaštenosti, strani elementi nisu mogli izolirati domaću većinu ni spriječiti njeno sudjelovanje u novom razvojnom procesu, u kome snalažljivost i rad postaju glavni pokretači. Posebno je bio važan uspon pomorstva koje je u svom radu ovisilo o domaćem kadru.
        Austrijsko upravno širenje Istre u kvarnerskom prostoru te smjeli zahvat Mađara za Rijekom imali su za njih i neželjene posljedice. Kvarnerski sektor postao je žarištem nacionalno-socijalnog pokreta koji se prenosio na cijelu Istru i odrazio u širem nacionalnom organizmu. Ovdje je ojačala intelektualna komponenta koja je utjecala na borbu za nacionalno oslobođenje. Iz tog kruga potekao je i Andrija Mohorovičić. Gotovo sto godina upravne povezanosti rezultiralo je zajedništvom osjećaja i težnji. Taj odnos nije mogla izmijeniti ni talijanska okupacija kojoj je glavna svrha bila razbijanje zajedništva.
        Povezivanje i polariziranje života donijeli su nove odnose koje je talijanska okupacija nastojala koristiti u svoje svrhe. U okupiranom kraju isticala su se tri gradska središta: Trst, Pula i Rijeka i oko njih se život polarizirao. Na tom odnosu organizirane su tri pokrajine: tršćanska, pulska i riječka. U izuzetno teškom položaju našla se granična riječka pokrajina: brutalno odsječena od zaleđa i bez posredničke primorske uloge. Sama Rijeka bila je dio presječenog gradskog organizma, a turistički objekti ostali su bez posjeta i sl. I taj nepovoljan položaj jačao je ulogu kvarnerskog sektora u istarskom zajedništvu; tu su najviše osjećane tegobe okupacije, a kraj je bio na dometu slobodne domovine što je jačalo njegovu ulogu u borbi za oslobođenje.
        I u NOR-u došla je do izražaja uloga kvarnerskog sektora i susjednih brdskih krajeva, a konačno oslobođenje uspostavlja odnose koji odgovaraju razvojnom trenutku i željama stanovništva. Ojačali su procesi zajedničkog života i težnja za vezama s nacionalnim zaleđem pred čim se svladava i pregrada učkanske kose. Odvajanje od tršćanskog žarišta treba naknadu, posebno zbog općeg porasta socijalnih zahtjeva i udruživanja. Izuzetno povoljno položena i žarišnom tradicijom bogata Rijeka povećava značenje kvarnerskog sektora i svoju ulogu u životu cijele Istre. U novim odnosima život se spontano polarizirao oko Rijeke koja postaje regionalno žarište zapadne Hrvatske. 
        Istra je postala zapadni sektor riječke regije u kojoj su željama i zbrajanjem postali nedjeljivi krajevi s obje strane Učke.[29]
        Probijanje prolaza kroz Učku, posebno skoro puštanje u promet cestovnog tunela, omogućit će pun zamah spontanog procesa udruživanja. Snažnim i složenim valoriziranjem kraja na međunarodnom tržištu  zadovoljstva te ekološkim ugrožavanjem riječkog urbanog organizma, dobiva učkansko-ćićarijski brdski pojas novo, u prvom redu, rekreacijsko značenje i funkcionalno se uključuje u riječko-istarsku cjelinu. Istarski sektor riječke regije spontano se udružuje, ne samo prolazima kroz Učku, već i prigradskim valoriziranjem ćićarijsko-učkanskog brdskog pojasa.
        Tuđinska gramžljivost dijelila je i prisvajala istarski prostor, a miran razvitak ujedinjuje ga i organski uključuje u veće cjeline. Nekada je brdski pojas bio povezan s niskim krajevima zbog potreba pokretnog stočarenja, a sada je to jedinstvo ojačano željama i snagom razvijenog društva.
        
Mozaička prirodna podloga
        Raznolikost prirodnog inventara Istre pridružuje se prednostima geografskog položaja i povećava privlačnost, što omogućuje raznovrsnu društvenu valorizaciju.
        Zapadno od gorskog pojasa Ćićarija-Učka širi se prostor transučkanske Istre koji je složen od dva različita dijela: otvorene primorske vapnenačke zaravni na jugozapadu i složenog reljefa na nepropusnom flišu unutrašnjeg pojasa. Vapnenačka zaravan sastavljena je od čistih mezozojskih vapnenaca koji su malo poremećeni, te prevladava građa ploče. Po toj neporemećenosti Istra je, uz Ravne Kotare, jedinstven element u našem jako nabranom primorskom pojasu.
        Flišne naslage su paleogene starosti, ali su naknadno utonule između starijih vapnenaca jugozapadne zaravni i gorskog pojasa Ćićarija-Učka. Flišni pojas prostire se u obliku izduženog trokuta kome je baza na jugoistočnoj obali Tršćanskog zaljeva, a vrh kod Plomina. Od tog prostora odvajaju se manji flišni ogranci dolinom Mirne te u Bujštinu, i Labinštinu, a izoliranih krpa ima visoko na grebenu Ćićarije i Učke. Sadašnji raspored i visinski odnosi starijih vapnenaca i mlađeg fliša rezultat su tektonskih gibanja i egzogenog modeliranja.
        Istarske tekućice pritječu iz nepropusnog flišnog pojasa, a kroz vapnenac probijaju se kanjonskim dolinama ili pak poniru. Duboke flišne naslage zadržavaju pukotinsko protjecanje višeg brdskog krša i uvjetuju izbijanje vrela. Nema snažnih krških vrela kao što su ona Rječine i Timava; izgleda da se glavno podzemno protjecanje vrši uzdužnim dinarskim smjerom. Debljina i prostranstvo flišnih naslaga i procjeđivanje vode iz njih uvjetuju trajnost istarskih tekućica, a naglo otjecanje padalina s nepropusne podloge uzrokuje velika kolebanja u vodostaju.
        Usijecanje jaruga sa strmim i nestabilnim padinama karakterizira reljef flišnog pojasa, u kome se ističu dvije sabirne udubine: buzetska zavala oko izvorišnog dijela Mirne te složeno proširenje oko gornje Raše i Boljunčice.
        Mlado naplavljivanje u donjim dolinama Mirne i Raše uvjetovano je recentnim izdizanjem morske razine, a to bi smanjivalo visinsku razliku između ušća i izvorišta. Smanjivanje visinske razlike trebalo bi se odraziti u manjem spiranju i eroziji; međutim, flišni pojas karakteriziraju izrazite jaruge i živa disekcija. To upućuje na mlada izvijanja izvorišnog flišnog prostora. I ljudske intervencije pridonijele su oživljavanju erozijskog modeliranja i povećanju padinske nestabilnosti.
        Dok se doline Mirne i Raše u flišu i vapnencima nejednako i složeno modeliraju, središnja Pazinčica zaustavljena je u tom procesu. Veliki ponor Jama u Pazinu guta gornji potočni dio koji je preobraćen u ponornicu. Izrazita suha dolina. Draga i njen nastavak u Limskom zaljevu upućuju na to  da je Pazinčica nekada imala položaj i ulogu analogno onima Mirne i Raše.  Dužina i dimenzija Drage, s Limskim zaljevom, uspoređene s onima uz druge dvije rijeke, pokazuju da modeliranje Pazinčice nije u prvoj fazi zaostajalo za Mirnom i Rašom.
        Nepostojanje naplavne ravnice u Limskoj dragi upućuje na to da su sadašnji odnosi nastupili prije najnovijeg izdizanja morske razine. Nema traga da je Pazinčica povećanim spiranjem flišnih naslaga i naplavljivanjem tokom hladnog pleistocena zatrpavala ponor Jamu. Sve upućuje na to da je već tada Pazinčičino porječje bilo suženo. Uzvodna erozija duboko usječenih pritoka Mirne i Raše suzila je pritjecajni prostor Pazinčice i učinila ga ovisnim o padalinama.
        Pazinčica teče relativno uskim i prema porječjima Mirne i Raše znatno višim pojasom koji se proteže od pobrđa Ćićarije do jugozapadne vapnenačke zaravni. Ta Pazinčina greda specifičan je i mnogostruko važan element u istarskom reljefu. Pazinčičinom gredom održavane su iskonske veze između brdskog pojasa Ćićarija-Učka i jugozapadne zaravni. Greda je uvjetovala uporišno značenje Pazina i ima mosmo značenje u vezama Istre i zaleđa.
        Opće crte reljefa u porječju Pazinčice upućuju na to da je njeno površinsko otjecanje prekinuto u doba kad su i druge istarske rijeke bile manje usječene i imale otvorene doline. Boljunčica je vjerojatno u toj prvoj fazi otjecala prema Plominskoj dragi, što je prekinuto otvaranjem ponora na južnom kraju Čepićkog polja. Tokom hladnog pleistocena zaplio je ponor Boljunčice i pred njim je zadržano Čepićko jezero. S flišnih strana i padina Učke spirano je više trošina nego što je ponor mogao gutati. Pred ponorom je zadržano jezero. Jezero se prelijevalo prema Raši i održalo se do nedavnog vremena, kad je probijanjem odvodnog tunela (tridesetih godina 20. stoljeća) ustupilo mjesto Čepićkom polju.
        Reljefni odnosi upućuju na to da je prije nastupa pleistocenskog zahlađenja bilo izrazito pomlađivanje reljefa, vjerojatno povezano s vlaškom orogenezom. Sadašnja reljefna diferenciranost transučkanske Istre počela je od relativno mirnog reljefa u kome je pritjecajni flišni kraj bio viši, o čemu svjedoče pojedine uzvisine u razvodnom pojasu između Mirne i Pazinčice. (Draguć 504 m, Pilostak 480 m i dr.);  to su ostaci važnog razvodnog pojasa u prvotnom istarskom reljefu. Na dodirnom pojasu s vapnencima Ćićarije izmodeliran je izolirani ravnjak «lupoglavskog balkona» (395 m). Tragovi povezanog reljefa srednje i zapadne Istre mlađi su od rubnih uzvisina uz jugoistočnu kvarnersku obalu. Između tih bregova modelirane su doline Praboljunčice i Raše.
        Prostrana i izrazita vapnenačka zaravan jugozapadne Istre ključni je element u reljefu cjeline. Zaravan postepeno pada prema zapadnoj obali i suvremeni nagib (2,5 do 3,0%) vjerojatno je posljedica izvijanja. Zaravan ponire pod more, a dubine u Limskoj dragi ( do -31 m) upućuju na nekada niži položaj morske razine. O mladoj izmjeni obalne linije ima obilje dokaza, čak iz povijesnog vremena. Postglacijalno izdizanje morske razine, zbog otapanja ledenih kopnenih pokrova i povećanog pritjecanja moru, najnovija je faza reljefnih izmjena.
        More je preplavilo prostranu naplavnu ravnicu koju danas prekriva plitko sjeverno Jadransko more, a nastala je trošinama koje su nanijeli alpski pritoci. Dno sjevernog dijela Jadranskog mora je ravnica, plića od 50 m; širi se do pučinske strane Lošinja i zatvara dublji Kvarner u kome su izmjerene dubine do 125 m (kod Plavnika). Plićina, sastav dna i pritjecaj kopnenih voda uvjetuju biološko bogatstvo sjevernog plitkog dijela Jadranskog mora.
        Suvremena, mlada obala zasijeca pjeskovite naslage koje su hladni i suhi vjetrovi nanijeli s naplavne ravnice, u vrijeme kad je bila kopno. More je prekrilo antičke spomenike ili ih na obali razara. Obala zasijeca pokrove crvenice, karakteristične za znatne dijelove vapnenačke zaravni. Crvenica pokriva i Brijunske otoke, što upućuje na njihovu nedavnu vezu s kopnom. Pokrov crvenice zadržava padalinske vode što uvjetuje nastajanje bara, žarišta malarije u doba zaostalosti. Raširen pokrov crvenice, pomiješan u površinskom sloju s humusom, podloga je agrarne vrijednosti Istre. U «džepovima» ispod pokrova crvenice nađene su naslage boksita, što upućuje na genetsku povezanost.
        Vapnenačka je zaravan, kanjonima tekućica koje pritječu iz unutrašnjeg flišnog pojasa, podijeljena u sektore nazvane po glavnim mjestima: Labinština, Pulština, Poreština i sl. To nazivlje upućuje na starost i ulogu urbanih centara.
        Vapnenačka zaravan bila je bogato obrasla šumom u kojoj je dominirao hrast medunac, o čemu svjedoče toponimi i šikara koja se posljednjih desetljeća brzo obnavlja u šumu. Hrastove šume i s njima povezana životna zajednica mamile su prekomorske apetite i bile prezimno sklonište pokretnih stočara, što im je povećavalo značenje i prihod. Širenje komercijalnog vinogradarstva u drugoj polovici 19. stoljeća izmijenilo je ranije odnose i iniciralo krčenje uvjetovano odnosom s daljim krajevima.
        Na naplavnoj močvarnoj podlozi ravnice uzduž donje Mirne razvila se i donedavno očuvala bujna «motovunska šuma» brijesta, poljskog jasena, hrasta, lužnjaka i sl. Potražnja drva, posebno tokom talijanske okupacije degradirala je motovunsku šumu, a regulacijski odnosi izmijenili su edafsku podlogu.
        Zimzelena vegetacija susreće se samo u uskom obalnom pojasu, od Plominskog do Tarskog zaljeva. Raširenost maslina uzduž cijelog jugozapadnog priobalnog pojasa svjedoči o njegovoj pitomini.
        Ekspozicija i visina utječu na količinu padalina, a sastav zemljišta na otjecanje vode. U zapadnom, priobalnom niskom kraju pada najmanje padalina (800-900 mm godišnje) količina se povećava usporedo s visinom: Pazin više od 1000 mm, a vrhovi Učke i Ćićarije i više od 3000 mm godišnje. Padaline su  submediteranski raspoređene: slabije je naglašen ljetni minimum kao i jesenji maksimum, ali je zimska polovica godine kišovitija. 
        Unutrašnji flišni pojas zadržava procjeđivanje i uzrokuje brzo otjecanje. Duboko i prostrano izmodelirana buzetska zavala okuplja podzemne vode koje hrane izvorišta Mirne, a njihovo kaptiranje ima ključno značenje za Istarski vodovod.
        Činjenica da nije uspjelo utvrditi gdje izbijaju vode koje poniru u Pazinsku jamu, te golemi kapacitet vrela Gradole (800-14.000 1/sek) u dolini Mirne i «oka» u naplavnoj ravnici Raše svjedoče o dubokoj pukotinskoj cirkulaciji vode, vjerojatno i ispod podzemne flišne pregrade.
        Brdski pojas Ćićarije i Učke ima oblik luka koji konkavnom stranom gleda prema transučkanskoj Istri. Ćićarijski sektor pruža se dinarski (NW-SE), a učkanski skreće meridijanski i prema jugu se postepeno isklinjava. Brdski kraj je najviši (Šija 1234 m, Planik 1273 m, Vojak 1396 m i dr.) u središnjem prijelomnom dijelu gdje ćićarijski smjer skreće u učkanski.
        U sastavu brdskog pojasa prevladavaju mezozojski i paleogeni vapnenci, a očuvane su i krpe paleogenog fliša. Odnosi sastavnih elemenata građe su složeni; strmi prijelom prema flišnom pojasu unutrašnje Istre ima specifičnost izgled što odražava ljuskavu građu. Među vapnencima su ukliješteni slojevi trošivog fliša. Bilo je i navlačenja: Vojak, istaknuti vrh (1396 m) vapnenački je blok, navučen preko mlađega fliša. Flišna podloga Vojaka odrazuje se stepeničasto u reljefu, pogoduje biljnom pokrovu, a ovaj je na prisojnoj strani zamijenjen krčevinama. Iz fliša pod vrhom Učke ocjeđuju se izvori koji su kaptirani za opatijski vodovod.
        Krpe fliša na ćićarijskom kršu uvjetovale su diferencirano modeliranje i nastajanje udubina, npr. Lanišće. Krška topografija izoliranih udubina i glavica karakterizira reljef brdskog pojasa, posebno u središnjem, prijelomnom sektoru koji se ističe visinom i krševitošću. U tom negostoljubivom i teže pristupačnom dijelu najbolje je očuvana šuma, uglavnom bukova. Obilje padalina (oko 3000 mm) pridonosi rezistentnosti šumskog pokrova. Šume su bile najviše ugrožene ugljarenjem čemu je pogodovao nagli razvitak gradskog tržišta, posebno tršćanskog, u drugoj polovici 19. i početkom 20. stoljeća.
        Prisojne, lučne padine ogoljene su dugotrajnim pašarenjem; to je jedan od najimpresivnijih primjera stočarske degradacije u Dinarskom kršu. Prevaga stočarskog gospodarenja ograničavala je privatnu uzurpaciju i širenje ograda. Mali udio imaju, ali su dobro uspjeli, gajevi pošumljivanja. Kriza pokretnog stočarenja došla je naglo od polovice 19. stoljeća, praćena iseljavanjem i traženjem novčanih zarada u urbanim radnim tržištima, posebno u Trstu.
        Najnoviji deceniji karakterizirani su raseljavanjem koje vodi izumiranju stanovništva Ćićarije. Proces je ubrzan nemarom i nemoći okupacijskih vlasti te vrtlogom, oslobodilačke borbe u drugom svjetskom ratu. Kraj se prepušta prirodnim uvjetima u kojima se na degradiranim pašnjacima i napuštenim krčevinama obnavlja spontani biljni pokrov.
        Prisojne padine brdskog pojasa privlačan su pašnjački prostor i nužno će se naći način njihova valoriziranja, posebno zbog sve naglašenije potrebe i tržišne konjunkture stočarskih proizvoda. Više prisojne padine i rekreacijski su privlačne, čemu pogoduju sve veća priobalna koncentracija i nužno degradiranje okoliša. Kombinirano valoriziranje obalnog pojasa i svježih visina otvara velike perspektive, ali je nužno prometno uključivanje u komplementarnu cjelinu.
        Istočne «zagorske» strane učkanske kose slabije su valorizirane i vegetacijski pokrov bolje je očuvan. Značajno je da se istočna i primorska strana krajnjeg južnog dijela učkanske kose naziva Zagorje. Težište života bilo je na zapadnoj strani: Plomin, Vozilići i Kozjak.
        Istočna strana učkanske kose sastavljena je od vapnenaca i modelirana krškim procesom . Jedino iz flišnih naslaga pod vrhom Učke nastaju tekućice koje su usjekle vrletne doline «drage»: Lovranska draga i Mošćenička draga. Brežuljkast reljef na dolomitima Kastavštine bitno se razlikuje od krških padina Učke.
        Učka je dio gorskog amfiteatra koji okružuje Riječki zaljev i u kome je kolijevka starog ali oskudnog života. Mošćenice, Veprinac, Kastav i dr. mogu se pohvaliti starim statutima i reguliranim načinom življenja. U skromnom gospodarenju bilo je kombinirano stočarenje, ratarstvo i pomorstvo.
        Prikvarnerski sektor znatno se razlikuje od ostale Istre, te ima tendencija da se i ne smatra njenim dijelom. Čuje se i epitet «liburnijski», oživljavajući daleku rimsku podjelu. Međutim, poslije Liburna i Veneta, odnosno Histra, dogodile su se goleme promjene i nastupili novi odnosi koje  bolje poznajemo i za nas su važniji.
        Iako reljefno izrazit, ćićarijsko-učkanski pojas je u dugom razdoblju prevage stočarenja bio prostor okupljanja i susreta. To značenje i veza Učke s okolicom objašnjavaju zašto je u hrvatsku državu uz Učku bila uključena i Labinština. Kad je u 18. stoljeću počelo prometno povezivanje i socioekonomsko udruživanje, probijena je preko Učke cesta koja je popravila iskonski kirijaški prijelaz.
        U drugoj polovici 19. stoljeća došlo je u kvarnerskom sektoru do izmjena, bitnih za njegovo uključivanje u nacionalnu cjelinu. Usprkos negativnim okolnostima brutalnim prekidima, Rijeka se razvila u moćno žarište koje polarizira život cijele zapadne Hrvatske, uključujući prekoučkansku Istru. Usporedo s time (od 1880.) brzo je između starih jezgri Volovskog i Lovrana izrađen i opremljen opatijski rekreacijski kompleks koji ima pionirsko značenje na našoj obali. Riječki lučko-urbani organizam i opatijski rekreacijski pojas spontano se udružuju u moćan kompleks koji inicira nove procese u životu Istre i otklanja barijeru Učke. Pitomi brežuljkasti kraj Kastavštine privlači urbano širenje Rijeke.
        Moćan riječko-opatijski organizam sve jače uključuje Učku koja mu je neophodno potrebna. U skladu s novim socioekonomskim i nacionalnim odnosima, silnice regionalnog stapanja dolaze s istoka i nužno prolaze kroz Učku. Bršica u zaljevu Raše dio je riječke luke, a najnovije izmjene  i oživljavanje Pazina i Buzeta odraz su procesa koji zrači iz riječko-opatijskog žarišta i širi se preko Učke. U novim odnosima, nakon dovršenja cestovnog tunela, prigradski će oživjeti i prisojne padine ćićarijsko-učkanskog pojasa.
        Nazivom «Opatijsko primorje» ističemo stvarnost koja je bitna za suvremene procese i razvojne perspektive. Opatijska ekstenzija složenog riječnog organizma utječe na  transformaciju, ne samo obalnog pojasa, već i unutrašnje Istre; novim procesima jačaju međuovisnost i jedinstvo regije. Valoriziranje obalnog pojasa od Preluka do Savudrije širi se u unutrašnji dio i sužuje ga; riječko žarište daje tom procesu posebnu snagu.
        Opatijsko-učkanski sektor Istre ima specifične posebnosti i bogati cjelinu. Pogled na snježne i krševite vrhove Velebita iz gaja bujnih lovora, palmi i magnolija potiče ideje i bogati razmišljanja. Pitoma i ljudskim nastojanjima obogaćena priobalna vegetacija nastavlja se u višim dijelovima bogatim zelenim sagom koji pod vrhom Učke završava bujnim bukvama i sočnim livadama, a na pogodnim lokalitetima marljivo je širen pitomi kesten. Na padini su balkonski smještena slikovita sela, njihova svježina i ljepota pogleda ponovo privlači, a spomenički sadržaj svjedoči o dugoj prošlosti. Vrh Učke raskošna je vidjelica na bogate prirodne raznolikosti i specifičnosti.
        Osojnost opatijskog primorja ne smanjuje bitno prirodnu pitominu. Dok na suprotnoj obali bura pustoši, pred Opatijom oslabi i ne ometa rast osjetljive zimzelene vegetacije. Na krškim padinama vlada bezvodica, a moćne vrulje izbijaju iz dna priobalnog mora. Ima pojava da i more ponire u krško podzemlje. Tokom kišnih razdoblja iz krškog podzemlja izbijaju snažna vrela. Pohvalna je, nažalost naslijeđena, inicijativa da se uzduž opatijske obale uredi šetališta staza koja svima omogućuje posebno zadovoljstvo. Pogled na obruč  Riječkog zaljeva otkriva detalje te potiče znatiželju i posjet. U toj raskošnoj prirodnoj okolici hranila se znatiželja i bogatila misao mladog Andrije Mohorovičića. 
        
Usklađen aspekt
        Noviji i spontani razvojni proces nameće realnije gledanje na istarsku cjelinu i odnose njenih sastavnih dijelova. Duga tuđinska dominacija i njome uvjetovani interesi proširili su gledanja koja su im odgovarala. Težište je bilo na  uskom obalnom, u prvom redu zapadnom pojasu, a razvojni impulsi dolazili su iz Trsta. Tim postupkom i njegovim posljedicama padao je unutrašnji kraj u sjenu interesa i poznavanja. Odvajanje priobalja od zaleđa značilo je odsijecanje grane  od stabla. Isticanje unutrašnjih razlika i objektivnih prepreka odgovaralo je tuđinskim interesima.
        Preuzimana su tuđa gledanja te je i u našoj sredini dosta udomaćena podjela na tzv. crvenu, sivu i bijelu Istru. Usprkos poetičnosti i slikovitosti, oni ne odgovaraju stvarnosti i razbijaju istarsku cjelinu. Srećom, u Istri dominira zeleni pokrov.
        Isticanje učkanske međe ne odgovara stvarnim odnosima. Učka je vječno prisutna u životu i osjećajima; ona je simbol jedinstva i vrelo nadahnuća – vidjelica s koje se sagledava cjelina i razumiju zajedničke težnje.
        Sada snage zajedništva otklanjaju gorsku pregradu i daju joj novo i pravo značenje. Udruženi riječko-istarski kompleks treba Učku koja se prigradski valorizira.
        Istra se polarizira prema Rijeci, vrijedan kraj treba dinamično urbano žarište, a ovo pogodnu okolicu. Rijeka i Istra privlače se i dopunjuju. Preko Rijeke pritječu životni sokovi iz nacionalnog organizma. U tim dinamičnim odnosima nestaju i reljefne barijere. Nastaje harmonična cjelina koja se spontano i sustavno valorizira.
        U kvarnerskom sektoru najdinamičniji su suvremeni preporodni procesi: odatle se ostvaruju arterije života u transučkansku Istru, oživljavajući gotovo napušteni flišni pojas. Opatijsko primorje zoran je primjer koji pokazuje što znači udruživanje dinamičnog urbanog žarišta i pogodnih susjednih prostora.
        Usklađenim razvojnim procesima ostvaruje se važan istarski sektor riječke, odnosno zapadnohrvatske makroregije.  Moćni preporodni razvitak odraz je organskog uključivanja u nacionalni život te oplemenjivanja u međunarodnim kontaktima i suradnji. Razvojnim procesima i našom kolektivnom podrškom vrši se spontano prilagođavanje prednostima geografskog položaja i osobinama prirodne podloge. To je bit i obrazloženje suvremenog geografskog aspekta na istarsku stvarnost.
B I L J E Š K E


Benussi, B. (1887): Manuale di geografia dell`Istria, Trieste.
Bratulić, V. (1954): Pregled povijesti Istre, Rijeka.
Krebs, N. (1907); Die Halbinsel Istrien. Geograhische Abhandlungen 9/2, Leipzig.
Lorencin, A. (1969): Autoput Rijeka-Trst tunelom kroz Učku, Ekonomski institut, Zagreb.
Malez, M. (1968): Ponor Pazinčica i njegova uloga u podzemnom hidrološkom sistemu srednje i južne Istre, Geografski glasnik 30, Zagreb.
Padjen, J. (1968): Istra i njeno povezivanje sa zaleđem, Ekonomski institut, Zagreb.
Padjen, J. I Žuljić, Š. (1973): Istra i njeni razvojni putovi, Ekonomski institut, Zagreb.
Roglić, J. (1946): Marche Julienne, Apercu geographique, Jadranski institut, Sušak.
Roglić, J. (1967): Prometno valoriziranje istarsko-kvarnerskog područja, Riječka revija, 2/3. Rijeka
Roglić, J. (1979): Valoriziranje i diferenciranje Istre u nacionalnoj zajednici, Susreti na dragom kamenu, 6, Pula.
Salopek, M. (1954): Osnovne crte geologije Ćićarije i Učke, Prirodoslovna istraživanja JAZU, 26.
Šegota, T. (1968): Morska razina u holocenu i mlađem dijelu Wűrma. Geografski glasnik, 30.
Tešić, M. (1973): Fizičko-geografske karakteristike sjevernog Jadrana, Pomorski zbornik, 11, Rijeka.














________________
ČEPIĆKO POLJE[30]


        Izgledom, položajem, nadmorskom visinom i hidrografskim odnosima, Čepićko polje ima neke osobine, važne za opću problematiku u našim obalskim kraškim predjelima.
        Položajem i smjerom pružanja Čepićko polje pokazuje tijesnu vezu s dolinom Boljunčice, koja teče smjerom S-J duž zapadnog podnožja Učke. Podnevački smjer odgovara i smjeru Učke, kao i rijeke Raše na zapadu.
        Polje se prema jugu produžuje udolinom ispod Kozljaka, pored Vozilića, da završi Plominskom dragom. Nameće se misao, da u ovoj udolini i u Plominskoj dragi gledamo produženje doline Boljunčice. Ali u tom slučaju treba objasniti postanak današnjeg polja, odnosno nekadašnjeg jezera, zatim hidrografsku vezu, koja je bila uspostavljena između jezera, odnosno između Boljunčice i Raše.


Skica Čepićko polje Isprekidana debela linija označava  najniži dio suhe doline između  polja i Plominske drage; dvije paralelne i isprekidane linije pokazuju smjer odvodnog tunela.
        Nakon obrazovanja vapnenačkih zaravni crvene Istre došlo je do okomitih gibanja i oživljavanja dubinske erozije. Tokovi, koji su nastajali na dodiru vapnenačke Ćićarije i laporovite zone srednje (sive) Istre, otjecali su radijalno preko izdignute zaravni: Rižana i Dragonja prema SZ, u Tršćanski zaliv; Mirna i Pazinski potok odnosno Lim u otvoreno more na zapadu, a Raša i Boljunčica prema jugu, u Kvarner. Doline su dobivale složen i nenormalan izgled. Lakšom erozijom flišnih naslaga obrazovale su rijeke u gornjem dijelu normalne i široke doline, dok su u otpornijim vapnencima uspjele usjeći samo kanjonske oblike. Jedino su Rižana i Dragonja očuvale normalan izgled, jer se duž njihova toka flišno zemljište proteže do mora.
        Neke rječice nisu uspjele održati površinski tok kroz vapnenački obruč. Na dodiru fliša i vapnenaca obrazovani su ponori, koji su počeli gutati tokove. Donji dio doline, u vapnencima, ostao je suh, dok se uzvodni nastavio dalje razvijati. Takav je slučaj bio s Pazinskim potokom, koji se gubi u Pazinskoj jami (Fojbi), a dalje prema moru proteže se oštro usječena i vrlo karakteristična suha dolina, koja završava dugačkim zalivom Limske drage.
        Smatramo, da je slično bilo i kod Boljunčice. Otvaranjem ponora na južnom kraju Čepićkog polja presušio je nizvodni dio doline, a gornji je nastavio da se dalje razvija. Postepenim širenjem i spuštanjem ponorskih otvora i odvodnih kanala širila se i udubljivala dolina ponornice. Dimenzije doline bile su veće nego kod drugih rijeka. To je i razumljivo, jer je Boljunčica bogatija vodom. Zapadne padine Učke zaustavljaju vlažne uzdužne struje i primaju velike količine padalina (sigurno do 3000 mm godišnje), koje se slivaju u Boljunčicu. Širenjem doline ponornice Boljunčice i gornje Raše snižavala se i njihova vododjelnica.
        U završnom stadiju ovog razvoja doline su bile usječene znatno ispod današnjeg dna, što je izvjesno odgovaralo i nižem stanju morske razine. Za ovo imamo dokaze u svim dolinama Istre, jer su im dna danas potopljena ili prekrivena naplavnim materijalom. To znači, da je iza perioda erozije nastupila akumulacija. I donji dio slijepe doline Boljunčice bio je znatno dublje usječen. Raniji period nižeg stanja morske razine i jakog usijecanja tokova vjerojatno je uvjetovan glacioeustičnim gibanjima.
        Uslijed nerazmjera u donošenju naplavnog materijala i propusne snage odvodnih kanala Boljunčice, došlo je do njihova zatrpavanja i obrazovanja jezera. Novo, postdiluvijalno jezero nije više najniži obod prema donjem suhom dijelu doline, već na sniženom razvođu prema susjednoj Raši. Tako je došlo do nenormalnog, prividno piraterijskog skretanja Boljunčice, odnosno do otjecanja jezera prema Raši. Da nije došlo do zatrpavanja ponora i izdizanja morske razine, Boljunčica bi sigurno kaptirala izvorišne dijelove Raše, jer je ona bogatija vodom i mnogo se jače usijecala i širila dolinu.
        U najnovijem periodu Boljunčica je naplavinama zatrpala jezero, koje je, neposredno pred isušivanjem već bilo svedeno no mali prostor u južnom dijelu polja.
        Izvorišni su krakovi Raše nanosima ispunili kanjon prema novoj razini mora, i otoka jezera sporo je i vijugavo otjecala preko ove mlade naplavne ravnice. U sušnim vremenima otoka je presahnjivala, jezero se spuštalo ispod razine (25 m) susjedne naplavne ravnice Raše, a voda je otjecala samo kroz slabe ponore na južnom vapnenačkom obodu. U tim uvjetima jezero ne bi moglo konačno nestati  usijecanjem otoke, već bi ga postepeno ispunili nanosi Boljunčice.
        Isušivanje jezera provedeno je pokopavanjem 4 250 m dugog tunela između polja i Plominske drage, tj. u smjeru prvobitnog otjecanja.
        Zavala polja nastala je, dakle, erozijom nepropusnih flišnih naslaga. Okršavnjem donjeg dijela toka stvorena je zatvorena udolina, koja je kasnije, uslijed zatrpavanja ponora pretvorena u jezero, a ovo je – ispunjavano nanosima Boljunčice – prelazio u polje.
        Isušivanje Čepićkog jezera jasno govori protiv ideja o jedinstvenoj temeljnici u vapnenačkim terenima. Razina jezera bila je na vrlo maloj visini (24 m), pa se ovaj primjer rado navodio kao dokaz jedinstvene visine podzemne vode. Prokopavanjem tunela voda je sasvim otekla, i polje više nije plavljeno. Jezero je, dakle, nastalo, jer nije mogla otjecati voda koja se slijevala u polje, a ne zbog toga što se nalazilo pod razinom temeljnice ili hidrografske zone.




________________
 PAZINČIČKA GREDA I NJENO ZNAČENJE[31]
1. U V O D
Veoma je popularna, posebno u talijanskoj literaturi, slikovita podjela Istre na «crvenu, sivu i bijelu Istru». Ta površna podjela ne odgovara stvarnosti i ne ističe elemente istarskog prostora koji uvjetuju unutrašnje raznolikosti i međusobnu povezanost. Istarski pejzaž dobro je ozelenjen i druge su boje manjeg značenja. Ima, međutim, u istarskom prostoru prirodnih raznolikosti koje bitno utječu na društveno valoriziranje.
U izgledu i životu Istre posebno su važne razlike između ravnjačke otvorenosti jugozapadnog vapnenačkog sektora, disiciranosti središnjeg flišnog pojasa te brdovitosti krške Ćićarije (sl. 1). Za prijašnji administrativni prostorni obuhvat posebno je važno što je uvjetovalo priključenje Ćićarije i podjelu jedinstvenog krškog kraja koji se reljefno i pejzažno oštro odvaja od ostale Istre. Životne potrebe uvjetovale su povezanost krških brda i niskog primorja.
Prevagom, sjedilačkog načina života i postepenim socioekonomskim uključivanjem u život širih prostora veće značenje u okupljanju i diferenciranju dobivaju tekućice, odnosno njihovi dolinski sustavi. U tome se – da nabrojimo glavne – izdvajaju raški, pazinčički, mirnski, dragonjski i rižanski sektor.
Značenje porječja, odnosno vrela koja hrane tekućice, posebno dolazi do izražaja u najnovijoj etapi kad vodoopskrba postaje odlučujući faktor cjelokupnog razvitka, napose u turističkom valoriziranju kome je preduvjet obilje vode.
Na porječja Raše i Mirne otpada glavnina istarskog površinskog otjecanja. Te glavne istarske rječice ističu se razgrananošću dolinske mreže i dubokim usijecanjem u flišu gornjeg porječja, a kroz nizvodni vapnenački kraj probijaju se uskim kanjonima. Zbog toga su reljefnog sklopa porječja Raše i Mirne nepogodna za tranzitno prometno valoriziranje.
        Analogne reljefne posebnosti trebalo bi imati i porječje Pazinčice, koja se nekada nastavljala kanjonskom Dragom do Limskog zaljeva. Reljefni razvitak porječja Pazinčice prekinut je poniranjem u krško podzemlje kroz Pazinsku jamu. Razlika porječja Pazinčice prema susjednim porječjima Raše i Mirne specifičan je prirodni fenomen s velikim društvenim značenjem.


1. PAZINČIČKA GREDA


Naplavna je ravnica Raše na ulazu u kanjon kod mosta u Podpićnu na 21 m visine. Mirna je na ulazu u epigenijska Kamena vrata, uzvodno od Toplica, na 36 m, a na sastavu u Botonigom na samo 13 m. Naprotiv, dolinska je ravan Pazinčice pred ponorom Jame na 249 m, a na ulazu u Dragu visina je 253 m. Dolina Pazinčice prosječno je preko 200 m iznad dolina susjednih rijeka (vidjeti sl. ..)
Slika  Pazinčička greda
Pazinčica teče gredom koja se više od 200 m izdiže iznad susjednih porječja Mirne i Raše. Duboko usječeni pritoci Raše i Mirne uzvodnom erozijom sužuju pritjecajni prostor Pazinčice.


Reljefni tragovi upućuju uz to da je zaostajanje Pazinčice u usijecanju i modeliranju okolice nastupilo rano. Raša i Mirna reagirale su na pleistocenska kolebanja morske razine, pa su u najnovijoj etapi nataložile naplavne ravnice, povezano s izdizanjem razine mora, odnosno njihovih ušća. Pazinčica je vjerojatno već u pleistocenu imala suženo porječje i nije mogla znatnije utjecati na modeliranje okolice. Nema dokaza da je povećanim donosom trošina zatrpavana Jama i Pazinčica nastavljala površinskim otjecanjem. Uzvodnim usijecanjem pritoka Raše i Mirne pritjecajni je prostor Pazinčice bio veoma sužen još u hladnom pleistocenu.
Intenzivnije modeliranje u porječjima Raše i Mirne i dalje sužava pritjecajni prostor Pazinčice i perspektivno ugrožava njeno postojanje. Duboko usječena jaruga Podrugovskog potoka, pritoka Raše, približila se Pazinčici i razvodnica je, kod Šegara i Marečića, manje od 20 m iznad pazinčičke naplavne ravni. Na udaljenosti od 1600 m od razvodnice (280 m), korito je Podrugovskog potoka 160 m niže a to je nagib od 10%. Taj odnos upozorava na velike mogućnosti uzvodnog usijecanja Podrugovskog potoka i probijanja razvodne pregrade. Analogan je odnos i drugih pritoka Raše prema Pazinčici, odnosno njenom pritoku Rakovom potoku.
Sličan potoku je odnos pritoka, odnosno suženog porječja Pazinčice prema razgranatom i duboko usječenom dolinskom sustavu Mirne, posebno njenom pritoku Botonige. Potočići koji pritječu Botonigi usjekli su duboke jaruge koje su suzile pritjecajni prostor Pazinčice. Duboka jaruga Martijanšaka, pritoka Botonige, usječena je do 50 m visine, a okolni bregovi dopiru do 480 m; na udaljenosti od 2600 m visinska je razlika 430 m ili prosječni nagib 16,5%. Pritjecajni prostor Pazinčice i potoka Čipri zaostao je na većoj visini i sužen je uzvodnim usijecanjem pritoka Botonige. Na 3300 m udaljenosti dolina potoka Čipri 230 m je iznad doline potoka Martijanšaka, koji otječe prema Botonigi, odnosno Mirni.
Intenzivno uzvodno usijecanje Rečine, izvorišnog pritoka Mirne, na jednoj te Boljunčice na drugoj strani, suzilo je pritjecajni prostor Pazinčice u izvorišnom sektoru. Više nema mogućnosti da podzemne vode ćićarijskog krša pritječu Pazinčici, koja je složenim izmjenama svedena na potok s velikim kolebanjima kišnog pritjecanja.
Pazinčički pritjecajni prostor i njegov odnos prema susjednim porječjima Raše i Mirne dobar je školski primjer različite i složene evolucije. Pazinčičko porječje svedeno je na relativno uski pojas koji je prema susjednima viši, prosječno preko 200 m. Plitka i već rubnim otvaranjem, posebno prema Raši, ugrožena dolina Pazinčice ima neobičan, viseći položaj. Pazinčica teče po reljefnoj gredi između ćićarijskog krša i vapnenačke zaravni jugozapadne Istre. Pazinčička greda specifičan je i neobičan elemenat istarskog reljefa, a mnogostruko je važna u životu ovog kraja.


1. ZNAČENJE PAZINČIČKE GREDE


Duboko usječena i reljefno razgranana gornja porječju Mirne i Raše imaju ulogu izdvajanja između brdovite i krške Ćićarije te pitomih vapnenačkih zaravni jugozapadne Istre. Uloga izdvajanja pojačana je često plavljenim i močvarnim prostorima uzduž Raše i Mirne. Naprotiv, pazinčička greda ima ulogu mosta između jugozapadnih vapnenačkih ravnjaka i brdovite Ćićarije.
Mosna uloga pazinčičke grede značajna je za prošlost, sadašnjost i posebno za budućnost Istre. Impresivna Jama elemenat je koji se na različite načine uključivao u ulogu mosne grede. Pogodovala je obrambenom smještaju feudalnog «kaštela», a sada, kao izuzetan prirodni fenomen, privlači opću pažnju te povećava značenje grede i Pazina.
U dugom i starom vremenu pokretnog stočarenja vršena su mosnom gredom stočarska kretanja između ljetnog napasivanja na brdima i prezimljivanja na niskim zaravnima. Uz prastare gradine i položaj brojnih zamkova svjedoči u značenju pazinčičke spojne grede. Još više to potvrđuju ključna zbivanja u životu Istre, odnosno uloga pazinčićke grede i Pazina u njima. Spojna uloga grede i njeno značenje u životu Istre odražava se u njemačkom nazivu Pazina «Mittelburg» («Središnji grad»). Tko je želio da odlučuje životom i sudbinom Istre, taj je težio da posjeduje pazinčičku gredu, odnosno uporišta koja su njome dominirala. Ta ključna uloga trajna je značajka pazinčičke grede.
Na pazinčičkoj gredi, arteriji istarskog života, odlučivala se sudbina kraja. Njome su nastojali vladati gospodari priobalne Istre (porečki biskupi, akvilejski patrijarsi i Venecija), te oni koji su nadirali s kopnene strane i odlučivali sudbinom brdske Ćićarije i susjednog Krasa (gorički knezovi, Habsburgovci i dr.). Odnosi između dva prostora (vapnenačka zaravan i Ćićarija) odražavali su se u sudbini grede i njenog uporišta.
Izbor Svetog Lovre Pezenatičkog za utvrđeno uporište (1301-1394) «seoskog» (paisenaticus) venecijanskog kapetana, koji je odlučivao o sudbini seoskih krajeva, dobro pokazuje odnos i značenje pazinčičke mosne grede. Iz tog uporišta moglo se nadzirati važno kretanje između niskih zimovališta i visokih ljetnih pasišta. Bilo je moguće iskoristiti pogodnosti, izbjeći sukobe i zadržati napade. Položaj i izbor Raspora (1394-1511) za novo sjedište i uporište «seoskog kapetana» na ćićarijskoj strani pazinčičke grede potvrđuje njezino značenje u životu Istre i težnju da se njezin posjed što bolje osigura.
Položaj i uloga Roča, Boljuna, Lupoglava («Markenfelsa») i dr., te uvlačenje uskoka u odnose na gredi u 17. stoljeću svjedoče o ključnoj ulozi i značenju tog prijelaza tijekom dugog vremena relativne socioekonomske izoliranosti  i ovisnosti o regionalnim životnim izvorima.
Prirodne posebnosti i pogodnosti pazinčičke grede te njena uloga u životu Istre došli su do izražaja i u novijoj etapi organiziranog povezivanja i uključivanja u život širih prostora. Kad su u jozefinsko doba građene prve ceste i traženi načini povezivanja i organskog udruživanja širih prostora, došlo je do izražaja valoriziranje pazinčičke grede i ostvarenje cestovnog nastavka preko učkanskog Poklona (922 m) do Rijeke. Nažalost, skromni elementi te veze i visina prijelaza ograničili su njeno značenje. Spojna veza grede objašnjava zašto se u kasnijim administrativnim diobama ne može mimoići središnja uloga Pazina.
Uključivanje Istre u željezničku mrežu zaleđa koristi se spojnom prednošću pazinčičke grede kojoj se prilagođuje trasa pruge Lupoglav-Pula. Međutim, ostvarenje ove veze znači početak nove faze socioekonomskih odnosa. Otada se život jače okuplja u pojasu uzduž obale i tako se bitno mijenjaju odnosi u tradicionalnoj stočarskoj Istri.
Mehanizirani promet željeznice i parobroda okuplja cirkuliranje i razvitak uzduž dodirnih pojasa i jača polarizacijsku ulogu žarišnih centara, posebno luka. Milenijsku ključnu ulogu odnosa između ljetnih pasišta na brdima i prezimljivanja u niskim primorjima preuzima valoriziranje Istre u zajedničkom životu širih prostora. Žarišta su novih odnosa u obalnim centrima: u Trstu, Rijeci, Puli i dr.
Slabe veze sa zaleđem ometale su jače valoriziranje Istre u novim odnosima. Život se nenormalno i štetno okupljao u uskom priobalnom pojasu. Razlike između uključenijeg primorja i izoliranog zaleđa štetile su valoriziranju cjeline. Dinamičkim razvitkom turizma i njegovim kompleksnim utjecajima te su razlike, tijekom posljednja dva i pol desetljeća, još više pojačane. Prevelika koncentracija u uskom obalnom pojasu prijeti degradacijom prirodne podloge, a trajnija i uspješna litoralizacijska valorizacija nemoguća je bez veza i uključivanja zaleđa. O tome ovise pritjecaj posjeta i raznolikost ponude.
Tuđinske namjere, dominacije i okupacije istarskog prostora uvjetovale su umjetnu orijentaciju prometnih veza prema sjeveru, uzduž obale. To je usmjeravanje neperspektivno i s užeg litoralizacijskog gledišta. Zgušnjavanje prometnog gibanja i uređaja kojima to služi ide na međusobnu štetu, posebno u turističkom litoralizacijskom valoriziranju. Turistička kretanja prvenstveno su uvjetovana bijegom iz degradirane i bučne urbane  sredine prema krajevima koji pružaju mir i osvježenje. Radijalni pristupi do obale imaju ključnu ulogu u turističkom valoriziranju, a uzdužno kretanje treba omogućiti željena kombiniranja i dopune.
Uz te objektivne razvojne uvjete, ključno značenje u prometnom valoriziranju Istre imalo je oslobođenje i priključenje matičnom zaleđu. Taj prekretnički događaj i njegovo puno valoriziranje spotiču se na prometnoj odvojenosti. Bez prometnog uključivanja nema učvršćenja osjećaja zajedništva i njegova nacionalnog usklađenja. Ta istina i nužda odavno su uočene, ali se kasno prišlo ostvarenju prolaza kroz Učku.
Veoma je poučan odnos između grede i prolaza kroz Učku. Dva se prometna elementa dopunjuju i njihovo valoriziranje je međusobno uvjetovano.
Cestovni tunel kroz Učku bitni je dio veze Matulji-Lupoglav, odnosno kvarnerski kraj – Istra ili nacionalno zaleđe – istarska obalna fasada. Da bi nova veza dala pune i željene rezultate, treba je ostvariti na potezu Matulji – Pazin (oko 42 km); tunel kroz Učku i prijelaz po pazinčičkoj gredi komplementni su elementi. U toj novoj magistralnoj vezi mosni prijelaz po pazinčičkoj gredi dobiva novu i veliku važnost.
Kroz dugu prošlost pazinčička greda omogućavala je prvenstveno veze unutar istarskog prostora. U suvremenom povezanom valoriziranju nužne su veze između žarišnih centara i vanjskih, funkcionalno povezanih, prostora, te između obalnih fasada i zaleđa koje je na njih upućeno. Cestovni tunel kroz Učku otvara veze i životno strujanje između žarišne Rijeke i prostora koji trebaju utjecaj tog središta. Veza kroz tunel i po pazinčičkoj gredi dio je magistralne arterije između prostranog i razvijenog zaleđa te najvrednijeg dijela nacionalne primorske fasade. U novoj kombiniranoj vezi, temeljnog nacionalnog značenja, mosna pazinčička greda dobiva svoju punu vrijednost.
Viša poprečna greda ima izgled prirodno izmodeliranog i društvenim razvitkom valoriziranog mosta između vapnenačke jugozapadne Istre i proboja kroz Učku. Nova kombinirana veza životna je arterija udruženog života Istre. Dobiva sve veće značenje razvojnim procesima, uvjetovanim uključivanjem Istre u život nacionalnih i internacionalnih prostora.


1. PAZIN U NOVIM ODNOSIMA


Tunel kroz Učku bit će vrata kroz koja će se ulaziti u Istru i izlaziti iz nje. Na njemu će se osjećati pulsiranje krvotoka istarskog organizma i ocjenjivati stupanj uključenosti u opća nacionalna zbivanja. Prema vratima kroz Učku konvergirat će istarske prometne arterije.
Pitanje je, gdje će biti sutok ili križanje prometnica? Spominju se Lupoglav (395 m), gdje završava učkanski sektor nove veze: Matulji-Lupoglav, te Pazin (262 m) na drugom, zapadnom kraju grede. Pri ocjeni dileme treba imati na umu da se prolaz kroz Učku i pazinčička greda nastavljaju i međusobno dopunjuju.
Otvaranjem nastavka kroz Učku pazinčička greda dobiva novo i veće značenje. Nova prometnica pruža se radijalno iz riječkog žarišta prema središnjem dijelu zapadne istarske obale, koja se u novim uvjetima najintenzivnije valorizira, posebno turistički. Aktiviranjem nove kombinirane veze još više će se ubrzati razvitak zapadnoistarskog primorja.
Nova veza dio je kičmene nacionalne prometnice: od srednjeg pridunavlja, uzduž Save, na Riječki zaljev i konačno u privlačno primorje zapadne Istre. Ostvaruje se veza posebnih pogodnosti, velike potrebe i perspektiva. Pitanje je: gdje se na istarskom prostoru može očekivati glavno grananje i križanje nove prometnice?
Lupoglav je imao značenje etapnog, kontaktnog uporišta u prošlim stočarskim vezama između niske Istre i brdske Ćićarije. Međutim, i u tim odnosima bila je znatno važnija uloga Pazina, koji je bliže nižim vapnenačkim zaravnima, a te su imale veće i složenije gospodarsko značenje. Tome treba dodati prednosti topografskog smještaja, te vrijednosti i razvitak pazinske okolice.
Željeznička pruga, s Krasa i Ćićarije prema Puli, slijedila je reljefne pogodnosti i stare transhumantne staze; prošla je pored Lupoglava i Pazina. Iako je glavna namjena te veze bila povezivanje primorskih centara (Pule i Rovinja) s daljim zaleđem, utjecaj nove veze bio je u Pazinu neusporedivo veći od onog u Lupoglavu. Istina, u željezničkoj je etapi Čepićko polje bilo jezero, ali i nova etapa agrarnog valoriziranja nije donijela bitne izmjene usprkos blizini i relativnoj pristupačnosti poljoprivrednim produktima siromašnog, kvarnerskog tržišta. Ni noviji željeznički ogranak (Lupoglav – Štalije) nije bitno pojačao značenje tog križanja.
Novo prigradsko priključivanje prema Rijeci sigurno će se odraziti u valorizaciji i izmjeni prisojnih padina Učke, odnosno okolice Lupoglava. To dolazi do izražaja u najnovijem oživljavanju i razvitku Lupoglava. Međutim, nema izgleda da bi to znatnije pojačalo žarišnu ulogu Lupoglava, posebno prema Pazinu.
Prigradski preporod zapadnog prigorja Učke uvjetovan novom tunelskom vezom ne može bitno utjecati na veze i razvitak Labinštine. U povezivanju Labinštine i Rijeke vjerojatno će priobalna cesta kroz opatijsko primorje imati veće značenje.
Smatram da je bila zabuna kada je u Regionalnom prostornom planu Istre kao glavna veza Pula – tunel kroz Učku bila predviđena veza preko Labinštine i uzduž Boljunčice. Uz veću dužinu te veze na umu treba imati izgubljene visine: od 395 m na 25 m (Čepićko polje) i od 300 m na 5 m (dolina Raše) ili presvođivanja skupnim i delikatnim vijaduktima. Obrnuti smjer od Barbana (250 m) do Lupoglava još je nepovoljniji. Očito da su pri prijedlogu te trase previđene posebnosti i prednosti pazinčičke grede, odnosno pazinskog križanja. Veza Lupoglav – Labinština ima važno spojno značenje u istarskoj prometnoj mreži, ali nije dio ključne transistarske magistrale.
Ogranak Lupoglav – Buzet i dalje dolinom Mirne, odnosno prema koparskom primorju ima veće značenje. Cestovna veza Buzet – Lupoglav i dalje tunelom glavna je arterija povezivanja i oživljavanja gornjeg porječja Mirne. Perspektiva tog prometnog povezivanja već dolazi do izražaja u preporodu Buzeta. Sve pokazuje da će ogranak dolinom Mirne, prema Bujštini imati znatnu tranzitnu ulogu. Ogranak Buzet – Koper preko Kubeda (262 m) ima velike terenske poteškoće u magistralnom cestovnom osposobljavanju, a glavno bi mu značenje bilo udruživanje i kombiniranje lučkih funkcija Rijeke i Kopra. Smatram da bi za tu ulogu bilo mnogo pogodnije i efikasnije željezničko povezivanje.
Lupoglav je, dakle, križanje cestovnih ogranaka koji idu kontaktom gorskog krša i niže, flišne Istre. Taj će prisojni kontaktni pojas, tunelom kroz Učku i uključivanjem u riječki prigradski prostor, dobiti novu vrijednost i značenje trajnim ili prazničkim rezidencijskim valoriziranjem. To će lupoglavskom križanju dati novo i specifično značenje.
Na kontaktnom pojasu između gorskog krškog kraja i nižeg fliša javljaju se i glavni izvori vode koji su preduvjet društvenog valoriziranja. Prirodni izvori ograničenog su kapaciteta i treba se usmjeriti na umjetne akumulacije, a to je lakše ostvariti na drugoj odvodnoj strani flišnog pojasa. Vodoopskrba bitan je faktor u vrstama i opsegu valoriziranja.
Veze pazinčičke grede s vapnenačkim ravnjacima na jugozapadu glavna je prednost položaja Pazina. Od tog križanja granaju se veze preko otvorenih vapnenačkih ravnjaka, a ti su najvredniji dio istarskog prostora. Povijesni ostaci, a vjerojatno i ime, upućuju na dugu prošlost i funkcije Pazina.
Dvojno žarište svjedoči o važnosti lokaliteta i traženju najpogodnijeg načina valoriziranja njegove uloge. Istaknuti gradinski Stari Pazin (321 m) nije imao dobre obrambene pogodnosti ni uvjete funkcionalnog valoriziranja. Kaštel (262 m), nad strmoglavom Jamom i u luku Pazinčice, imao je pouzdanije obrambene pogodnosti i prostor za razvitak prigrađa. Izvidničke usluge mogao je pružiti nedaleki i istaknuti Lindar (456 m). Malo je mjesta u kojima su ovako udružene prednosti položaja i varijabilnost topografske podloge. Ta je podloga omogućavala da se na različite načine ostvare funkcije Pazina.
«Središnji grad» (Mittelburg) istarskog života dobiva u novim uvjetima prometnog valoriziranja posebno i veliko značenje. Iz tog se čvorišta granaju stare i djelomično rekonstruirane cestovne veze preko vapnenačke zaravni do obalnih žarišta. Suvremenim aktiviranjem prolaza kroz Učku i prijelaza po pazinčičkoj gredi prometnim će ograncima priteći novi i moćni životni sokovi.
Na prvo mjesto stavljamo ogranak Pazin – Pula, ne samo zato što je najduži već i zato što je najvažniji za spajanje glavnog žarišta transučkanske Istre. Cesta Pazin – Pula vodi otvorenim i razmjerno vrijednim prostorom s prosječnim nagibom manjim od 1%. Na potezu Pula – Lupoglav gubitak visine samo je 140 m (kod Pazina). Najpovoljnija cestovna veza između Rijeke i Pule vodi tunelom kroz Učku i dalje preko Lupoglava i Pazina.
Posebno je važna i povoljna cestovna veza Pazin – Poreč, koje je značenje u najnovije vrijeme znatno poraslo zbog brzog razvitka Poreča, koji je postao naš najjači turistički centar. I ta je pristupna cesta dio važne nacionalne i međunarodne magistrale između srednjeg pridunavlja (Beograd) i zapadne obale Istre. Cesta Pazin – Poreč ima terenske pogodnosti, analogne onima između Pazina i Pule.
Veliko značenje ima cesta od Pazina do Rovinja, posebno zbog novijeg turističkog razvitka tog središta i okolice. I ova cesta vodi preko otvorenog i vrijednog kraja.
I privlačna zapadna obala Bujštine ima veoma povoljnu i perspektivnu vezu od Pazina preko Poreštine do Tara i Novigrada. I ta spojnica ima terenske prednosti, analogne onima prema Puli i Rovinju.
Cesta Pula – Pazin logično se nastavlja na sjever do Buzeta; s produžetkom Buzet – Koper, odnosno Trst, dobit će se važna meridijanska arterija kroz srednju Istru i povećati križišna uloga Pazina. Pazinsko će čvorište također ojačati značenje cestovnog spoja (Pazin – Kršan, odnosno Labin) s prometnicom uzduž jugoistočne obale.
Magistralna prometnica koja se ostvaruje probijanjem tunela kroz Učku, između ključnog istočnog dijela zemlje i veoma privlačnog, najzapadnijeg dijela obalne fasade, ima veliko i važno križanje u Pazinu. Od tog žarišta radijalno se usmjeravaju ogranci prema Puli, Poreču i zapadnoj obali Bujštine, te prema Labinu i Buzetu. Mosna uloga pazinčičke grede pogoduje produženju magistralne veze do pazinskog križanja. Taj logičan razvitak spontano se osjeća i vrši odgovarajuća prilagođivanja.
Dašak prometnog preporoda osjeća se u najnovijem razvoju Pazina, koji se više ne veže za gradinu Starog Pazina, ni topografski dobro odvojen Kaštel. Sve kompleksnije središte traži što pogodnije smještaje za pojedine elemente svog organizma. Rezidencijski dijelovi koriste se širokim vidicima smještaja na padinama ili izlaze na otvorene rubove vapnenačke zaravni. Grad se spontano prilagođuje funkcijama koje mu pripadaju u povezanoj i dinamičnoj istarsko-kvarnerskoj regionalnoj zajednici.
Unutrašnje povezivanje istarsko-kvarnerske, odnosno riječke regije ubrzat će njen razvitak i povećati značenje u jugoslavenskom i europskom okviru. Taj će razvitak nužno tražiti dalja prometna osposobljavanja, posebno u avionskim vezama. Aerodromi Pule i Rijeke periferno su položeni, a posljednji ima i slabosti topografskog smještaja. Naše sjeverozapadno primorje, odnosno Riječka regija najperspektivniji dio našeg držvnog teritorija u međunarodnom valoriziranju, a za to je bitno odgovarajuće uključivanje u avionski promet.
Regionalni prostorni plan Istre logično je predlagao da se zajednički aerodrom smjesti u okolici Pazina, gdje su regionalni odnosi i topografski uvjeti veoma povoljni. Nažalost, pri tome nije dovoljno naglašena prometna uloga pazinčičke grede. Zbog toga nije u punoj mjeri istaknuto dominantno značenje pazinskog čvorišta, u koje bi se logično uključivao i aerodrom.
Ostvarenje prolaza kroz Učku spontano se i logički nastavlja prometnim valoriziranjem pazinčičke grede i razvitkom važnog pazinskog križanja. Prometni će preporod oživjeti i ubrzati kompleksan razvitak istarsko-kvarnerske regije, u kojoj Pazin postaje prometno «središnji grad» i dobiva žarišno značenje.
Probijanjem i aktiviranjem prolaza kroz Učku dolazi do izražaja i spojna uloga pazinčičke grede, a to do sada nije dovoljno uočavano, i mi to želimo istaći kao činjenicu ključnog značenja. U predviđanju i usmjeravanju općeg razvoja i prometne valorizacije treba, dakle, voditi računa o pazinčičkoj gredi i pazinskom čvorištu, kao elementima ključnog značenja u životu Istre.
L I T E R A T U R A


Krebs N., Die Halbinsel Istrien. Landeskundliche Studie. Geographische Abhandlungen, IX/2. Leipzig. 1907.
Lorencin A., Autoput Rijeka-Trst tunelom kroz Učku, Ekonomski institut, Zagreb, 1969. (rukopis)
Padjen J., Istra i njeno povezivanje sa zaleđem, Ekonomski institut, Zagreb, 1968.
Padjen J., Optimalni oblik cestovne mreže u Istri, zbornik Susreti na dragom kamenu, Pula, 1973.
Padjen J. i Žuljić S.,  Istra i njeni razvojni putovi. Ekonomski institut, Zagreb, 1973.
Roglić J., Tunel kroz Učku. Čovjek i prostor, XVIII/219, 1971.
Ujčić T. i V., Pazin, Pula, 1953.
Žic, N., Prošlost Pazinskog potoka. Program velike pazinske gimnazije, 1910/11.
*** Regionalni prostorni plan Istre. Urbanistički institut Hrvatske, Zagreb, 1969.
*** Tunel kroz Učku, Institut građevinarstva Hrvatske (bez oznake autora i godine). Tiskara «Zrinski» Čakovec
*** Koordinacioni regionalni prostorni plan «Gornjeg Jadrana», Rijeka, 1972.
________________
JUŽNA HRVATSKA
PRIRODNA OSNOVA[32]
        Južna Hrvatska, Dalmacija ili Južno hrvatsko primorje[33] izdužen je, primorski pojas, oko 400 km dužine i do 70 km širine u zračnoj liniji. Kopneno primorje je 8 km prekinuto izlazom SR Bosne i Hercegovine na more kod Neuma. Primorski karakter je glavna osobina kraja.
        Krševiti lanci Velebita (1758 m), Dinare (1913 m) i Kamešnice (1849 m) određuju među prema kopnu u sjeverozapadnom i prostranijem dijelu. Dalje prema jugoistoku kopnena se međa približava obali i odvaja uski priobalni pojas; nisko i relativno pitomo zaleđe ostaje Hercegovini, jer je životno bilo povezano s bogatijim pašnjacima, planinama u pozadini i korišteno za prezimljivanje.
        Osim na Velebitu, među južne Hrvatske je utvrđena mirom u Požarevcu (1718. god.), kad je prostraniji sjeveroistočni priobalni dio pripojen mletačkoj upravi, a jugoistočni je bio dio teritorija Dubrovačke Republike. Granica nije bila samo rezultat ratnog ishoda, već je odražavala i odnose u tada dominantnom stočarskom gospodarstvu. teritorija  Dubrovačke Republike je velikom opreznošću ograničavan na prostore kojih odvajanje nije ugrožavalo opstanak, odnosno zimovanje hercegovačkih stočara;  normalni međusobni odnosi bili su preduvjet života i uloge trgovačkog Dubrovnika. Stočarski život u sjeveroistočnom dijelu bio je slabije razvijen, jer planinsko zaleđe nema dobrih pašnjaka. Nova  mletačka uprava jača agrarnu privredu i sesilni život, što smanjuje ulogu teškoga stočarskog životarenja. Ograničena stočarska kretanja nastavila  su se i kasnije preko nove granice i osobito unutar Hrvatske, tj. između  Like i sjeverne Dalmacije. Upravno odvajanje južne Hrvatske od zaleđa odgovara, dakle, usklađivanju povijesnih zbivanja i gospodarskog razvoja s prirodnom osnovom.
        Južna Hrvatska, Dalmacija ili južno Hrvatsko primorje čini 21,3% (12 103 km2) teritorija SR Hrvatske s 18,9% (835 825) stanovnika. Udio stanovništva upozorava da je kraj sam za sebe manje vrijedan, što je u skladu s pretežno krškom prirodom. Međutim, u novijem demografskom kretanju (1961-1971.) južna Hrvatska vodi (9,2%) među makroregijama SR Hrvatske, a to je posljedica prednosti u novom procesu povezivanja i uključivanja u život širih prostora. Dominantni primorski karakter je glavna osobina i prednost južne Hrvatske.
        Primorska priroda je pojačana velikim udjelom otočnog pojasa, koji čini 18,3% površine južne Hrvatske. Izdvajaju se sva dijela otočnog pojasa. U sjeverozapadnom dijelu su otoci brojniji i relativno manji; posebna im je osobina da su izduženi i usporedni te međusobno i prema kopnenoj obali izdvajaju izdužene morske rukave – «kanale». U smjeru pružanja  tih otoka dobro dolazi do izražaja opća osobina dinarskog gorja, a usporednost obalnih oblika poznata je u svjetskoj literaturi kao «dalmatinski tip» obale.
        Otvorena kopnena obala oko rta Ploče kod Rogoznice odvaja sjeverozapadnu od jugoistočne otočne skupine. U jugoistočnoj skupini su otoci  veći, ali se izdvajaju i smjerom pružanja. Brač, Hvar, Vis, Korčula, Lastovo, tj. otoci tzv. «hrvatske skupine», pružaju se smjerom zapad-istok.  Mljet, manji dubrovački otoci i poluotok Pelješac pružaju se ponovno dinarskim smjerom. Jugoistočno od Dubrovnika prestaje otočni pojas i  imamo otvorenu obalu. Usporednost obalnih oblika ostaje, dakle, stalna osobina, što je bilo važno za rano plovidbeno vrednovanje kanalskih putova. 
        Kopneni obalni pojas je drugi ključni element južne Hrvatske. Važnost kopnenoga obalnog pojasa ovisi o lokalnim osobinama i vezama sa zaleđem. Podvelebitski obalni pojas je krševit i oštro odijeljen od zaleđa; njegova ranije neznatna vrijednost povećana je novijim prometnim povezivanjem. Otvoreni obalni pojas sjevernodalmatinske nizine sastavni je dio zaleđa, tj. Kotara, koji su bedemima Velebita i Dinare oštro odijeljeni od zaleđa. Izuzetno krševito i siromašno zaleđe dopire do obale oko rta Ploče. U doba izoliranosti i zaostalosti taj je krški kraj otežavao unutrašnje povezivanje priobalnog pojasa.
        Od Trogira do ušća Neretve priobalni pojas djelomice je sastavljen od fliša koji zadržava krško cirkuliranje voda i ima rahlog tla. Taj vredniji priobalni pojas je prema zaleđu oštro odijeljen vapnenačkim lancima Kozjaka (780 m), Mosora (1340 m), Biokova (1762 m) i Rilića (1155 m). Močvarno ušće Neretve izrazit je prekid prema priobalnom pojasu na jugoistoku, koji je činio okosnicu tisućljetne Dubrovačke Republike.
        Priobalni gorski lanac između ušća Krke i delte Neretve najizrazitiji je u Biokovu. U doba prevage stočarenja gore nisu izdvajale, već su njihove ispaše okupljale. Takva uloga priobalnog gorja osnova je okupljanja stare Poljičke kneževine. Život primorja i Zagore bio je tijesno povezan i nemoguće ih je bilo međusobno odvajati.
        Zagorski pojas je karakterističan za središnji dio južne Hrvatske i odražava reljefnu među priobalnog lanca. Sjeverozapadno od Krke, gdje je priobalno gorje niže, prestaje i distinkcija prema Zagori, iako je u tom dijelu uključeno zaleđe najprostranije (Kotari i Bukovica).
        Južna Hrvatska je izdužen primorski pojas, te se u njoj mogu razlikovati uzdužni elementi: otočje, kopneni priobalni pojas i Zagora.  Ta podjela ne zadovoljava, jer unutrašnje sličnosti i veze među ovim podzonama ne postoje ili su slabe. Jača se povezanost unutar pojedinih poprečnih sektora.
        Sjeverozapadno od Krke je otvoren i relativno nizak kraj. Ta otvorenost prelazi i na susjedne otoke. Naprotiv, impozantan greben Velebita čini oštru među prema kopnenom zaleđu. Značenje i unutrašnja povezanost ovog prostora došli su do izražaja u razdoblju srednjovjekovne države (središta: Biograd i Nin), a život se poslije postepeno polarizirao oko Zadra.
        Uzana priobalna flišna zona karakterizira središnji sektor između Krke i Neretve. Priobalni pojas održavao je veze s otocima na vidiku, a značenje gora u pretežno stočarskom gospodarstvu povezivalo je sa Zagorom. Srednji dio primorja je najsloženiji. Mnoge prednosti položaja i smještaja Splita pogodovale su jačanju njegove središnje uloge, tako da bismo taj sektor mogli nazvati i «splitski».
        Jugoistočno otvoreno primorje, svojim osobinama i značenjem stočarskog zaleđa, bilo je upućeno na posredničku ulogu s prekomorjem. To je došlo do izražaja u tisućgodišnjoj ulozi Dubrovnika i ogleda se u životu cijelog teritorija Republike.
        Novim fasadnim valoriziranjem, južnohrvatsko primorje dobiva zajedničku ulogu u odnosu na udaljenije zaleđe. Zajednička uloga jača unutrašnje veze i s tim povezano polariziranje oko žarišnog središta. Jača uloga kopnenog priobalnog pojasa i njegovih središta, prema tome koliko se osjećaju u životu okolice i cjeline. Orijentacija prema moru i jačanje uloge u životu širih prostora povezuje u zajednicu i otoke, koji su u izolaciji nazadovali. Relativna izoliranost uvjetovala je posebnosti južne Hrvatske, a uključivanje u život širih prostora jača suvremene razvojne procese i zalog je bolje budućnosti. U tom novom procesu unutrašnjeg povezivanja i zajedničkog vrednovanja ističe se polarizacijska uloga Splita, te bismo južnu Hrvatsku mogli nazvati «splitskom makroregijom» (Dalmacija).
        Polarizacijska uloga Splita očituje se i u njegovu izvanrednom rastu – i u prostorno-ekonomskom i u broju stanovnika – posljednjih desetljeća. Split je svojom prostornom i populacijskom dinamikom nadmašio sve gradove njegove veličine u našoj zemlji.
        
Geološka osnova
        U sastavu južne Hrvatske prevladavaju vapnenci mezozojske i paleogene starosti, koji su veoma čisti i imaju malo netopljivih sastojaka. Ti čisti vapnenci dominiraju u sastavu planinskih lanaca Velebita, Dinare, Kamešnice, Mosora, Biokova i drugih grebena. I u sastavu otoka prevladavaju vapnenci.
        Među čistim vapnencima javljaju se i pojasi dolomita, «pržnjaka» koji se troše u pržinasto tlo. Najvažniji su pojasi dolomita u južnom sektoru, osobito u središnjim pojasima Korčule i Pelješca i duž dubrovačkog primorja. Na dolomitskim terenima reljefne forme su blaže i ima više rahlog tla.  I u drugim dijelovima imamo manje pojsa dolomita koji su analognih osobina.
        Ispod debele serije mezozojskih karbonatnih stijena na malim prostorima izbijaju na površinu škriljevci starije podloge: u dolinama Zrmanje i Butišnice, oko Vrlike, u Konavlima i dr. S tim izbijanjima povezana su izvorišta glavnih tekućica: Zrmanje, Butišnice i Cetine.
        Preko debele serije karbonatnih stijena staložene su mlađe naslage laporaca, pješčenjaka, valutičnjaka i sl. Nazvane međunarodnim terminom fliš. Fliš je taložen u plitkim morima, a održava promjenjive i uglavnom intenzivne erozijske procese na susjednom kopnu. Za razliku  od vapnenaca koji su prošarani pukotinama, glinovite naslage čine fliš nepropusnim; spiraju ga vode padalina, javljaju se izvori, i teku povremeni potoci, a rjeđe stalne tekućice.
        Smjene pojasa vapnenaca i fliša značajne su za sjeverozapadni nizinski dio (Kotari), što se produžuje i na susjedni Pag. Pojas fliša je posebno značajan u priobalnom kraju između Trogira i Gradca.  Velika razlika između vapnenaca i fliša ističe se i u pejzažu: flišni pojasi su zeleniji i obrađivani, dok su vapnenačke padine sure, «kamenite». I u zagorskom pojasu kao i na nekim otocima imamo uzane flišne zone.
        Mlađi od fliša su slojevi valutičnjaka, glina, pješčenjaka s proslojcima ugljena. Od tih je naslaga znatnim dijelom građena planina Promina, te su u znanstvenoj literaturi poznate kao «prominske naslage». I dalje prema sjeverozapadu od planine Promine ima prominskih naslaga. Prominske naslage su taložene u lagunsko-jezerskim udubinama.
        U zavalama polja, osobito u Sinjskom, te uzvodnim proširenjem oko Cetine, očuvane su mlađe i sastavom finije jezerske naslage; prevladavaju  svijetli laporci, a manje su zastupani pješčenjaci. U zavali Kninskog polja staložene su mlađe naslage vrlo promjenjiva sastava. Preko ostataka tercijarnih jezerskih naslaga nalazimo grube i izmiješane nanose, finu kredu, prostrane pokrove šljunka i oko tekućica najmlađe naplavine. Materijal u kninskoj zavali odražava promjenjive procese spiranja s okolnog terena, a glavnina nanosa donošena je iz doline Butišnice. Mlade naplavine važan su element u svim poljima.
        Oko Privlake, na Viru i Vrgadi, te oko Smiljčića nalazimo pleistocenske pjeskovite pokrove, koji upućuju na specifične ekološke prilike u doba njihova taloženja. Ispod golih vapnenačkih strmaca Biokova, Rilića, Kozjaka i drugih, osobito povezano s točilima, nakupile su se velike šljunkovite osuline. S tim osulinama često su povezane prostrane šljunkovite plavine, koje u nastale njihovim pretaloživanjem, npr. Baško polje.
        Na krševitom vapnenačkom zemljištu ima malo tla; uništenjem vegetacije, tlo je sprano u podzemlje. U pukotinama kamenjara zaostale su male količine crvenice, što upućuje da je nastajala ispod humusnog pokrova. I u docima redovito se nalazi crvenica kao niži sloj B, ispod pokrova crnice. Crvenice su često povezane s dubljim rudnim tijelima boksita.
        Priroda stijena, koje sastavljaju južnu Hrvatsku, odražavaju promjene u odnosu mora i kopna, te različiti reljef zemljišta. Snažna serija čistih vapnenaca, koji su manjim dijelom promijenjeni u dolomite, taložena je u plitkom, bistrom i toplom moru, gdje su bili povoljni uvjeti za organizme, od čijih su školjaka i skeleta nastale karbonatne stijene. Kad je  došlo do izdizanja susjednog kopna i s tim povezane jače erozije, preko vapnenaca su u plitkom moru nataložene raznolike naslage fliša.
        Mlađim su pokretima valovito poremećeni vapnenačka osnova i flišni pokrov. Dolazilo je do nalijeganja bora i prebacivanja naslaga jednih preko drugih. U dugoj kopnenoj fazi flišne naslage su najvećim dijelom sprane i erodirane; očuvane su u valovitim udubinama (Kotari) ili u «korijenima» koji su stisnuti između vapnenaca (podno Kozjaka, Mosora, Biokova i dr.).
        Pokreti u našem kraju nisu prestali ni u najmlađoj prošlosti, o čemu svjedoči seizmičnost mnogih dijelova. I priroda pojedinih naslaga svjedoči o gibanjima zemljišta. Grube prominske naslage upućuju na pokrete koji su prethodili njihovom taloženju. Fine jezerske naslage u Sinjskom i Petrovu polju i u drugim manjim udubinama upućuju da su reljefni odnosi u doba  njihova taloženja bili drukčiji; prevladavao je miran reljef okolice iz koje su nanošeni finiji sastojci. Jezera su imala obrise drukčije od današnjih zavala i njihove su naslage očuvane u naknadno izoliranim udubinama.


Udio glavnih dijelova SR Hrvatske površinom (A) i stanovništvom (B) u ukupnoj površini i stanovništvu Republike (I-središnja, II-istočna, III-gorska, IV-sjeverno i  V. Južno primorje)        


        Pjeskovite naslage na Viru, kod Privlake, u dijelu Kotara, na Vrgadi i Korčuli, te kopneni nanosi na drugim dijelovima obale upućuju da je odnos između mora i kopna u nedavnoj geološkoj prošlosti bio drukčiji. Obalni položaj pjeskovitih naslaga upućuje da su se prvobitno širile i po dijelovima sadašnjeg morskog dna.
        Priroda i međusobni odnos naslaga pokazuju da su naš kraj zahvatile različite faze alpske orogeneze, tj. pokreta kojima su nastala glavna nabrana gorja na Zemlji. Međutim, u našem kraju su ti pokreti u različitim dijelovima imali nejednak intenzitet i pokazuju različit smjer.
        Gibanja su bila veoma intenzivna  pojasu visokih lanaca Velebita, Dinare i Kamešnice; osim boranja bilo je pomicanja duž rasjelina. Analogne intenzivne poremećaje nalazimo i u priobalnom nizu Kozjak-Mosor-Biokovo. U pojasima ovih intenzivnih poremećaja mjestimično je izbila na površinu i starija nepropusna podloga.
        Nasuprot tome, u niskom dijelu Kotara slojevi su blago poremećeni. Prevladava valovita građa s vapnencima u niskim antiklinalama i ostacima fliša u dolinskim sinklinalama. Sličnu građu pokazuje i otok Pag. U ovom sjeverozapadnom dijelu nema uz obalu i na otocima visokih grebena; građa zemljišta nije stiješnjena kao u pojasu priobalnog gorja.


Geološko-petrografska skica Dalmacije otkriva njezinu krševistost i raznorodnost; 1 – pijesci i jezerske naslage mlađega neogena; 2 – mlađi riječni nanosi, 3 – mlađe šljunkovite i pjeskovite drobine, 4 – kvartarne naplavine i crvenica u krškim poljima, 5 – jezerske glinovite i  lporovite naslage mlađeg neogena, 6 – vapnenački konglomerati paleogena s proslojcima pješčenjaka i lapora,  7 – pločasti i slojeviti paleogeni fliš, 8 – lapori i konglomerati paleogena, 9 – flišolike naslage mezozoika, 10 – čvrste vapnenačke breče pretežno gornje i donje krede, 11 – slojeviti i bankoviti okršeni vapnenci  mezozoika, 12 – vapnenci i dolomiti pretežno mezozojski i 13 – dolomiti pretežno mezozojski


        U građi općenito prevladava dinarski smjer, tj. sjeverozapad-jugoistok, ali ima i odstupanja, koja su mnogostruko važna. Južni dio Velebita povija prema istoku i u sutoku s lancem Dinare istisnute su na površinu starije naslage podloge. Srednji dio južne Hrvatske izrazito odstupa od dinarskog smjera. Kopnena obala, između rta Ploče i zaljeva Velika vrulja, s priobalnim gorjem ima smjer zapad-istok. Istog smjera  i susjedni otoci (Brač, Hvar, Korčula i dr.). taj smjer naziva se «hvarski» i njegovo odstupanje od dinarskog još nije u znanosti objašnjeno na zadovoljavajući način.
        Žarišta seizmičnosti utvrđena su u sutoku lanaca Velebita i Dinare, oko planine Promine, oko Imotskog polja, u biokovskom lancu, u dubrovačkom primorju i drugdje. Nestabilnost tih dijelova u skladu je sa znatnom energijom reljefa i tragovima većih promjena u mlađoj geološkoj prošlosti.


Reljef
        Razvedena obala je najznačajniji element u izgledu izduženog primorja južne Hrvatske. Suglasnost oblika kopnenog reljefa i obalne razvedenosti upućuje da je današnji odnos posljedica mlađega pozitivnog pomicanja morske razine. Udolinama ili «dragama» kopna, odgovaraju zaljevi, a reljefne kose nastavljaju se poluotocima i otocima. 


Srednje temperature zraka južnog primorja U srpnju (1931-1960)


        Oblici kopnenog reljefa i obalne razvedenosti odgovaraju različitim stijenama: kopnene kose, poluotoci i otoci su od vapnenaca, a zaljevi i kopnene drage su u manje otpornim i nepropusnim naslagama fliša i rjeđe dolomita. Pojasi različitih stijena, i za njih vezani oblici, najčešće su međusobno usporedni i usklađeni s dinarskom građom zemljišta. Tu su najljepši primjeri usporednih oblika obalne razvedenosti, što je u svjetskoj literaturi poznato kao «dalmatinski tip» obale.
        Dalmatinski tip obale najbolje je izražen u sjeverozapadnom dijelu južne Hrvatske. I u središnjem ili hvarskom sektoru prevladava usporednost oblika, ali smjer otoka zatvara oštri kut s biokovskim sektorom obale, koji se pruža dinarski. I jugoistočni, dubrovački sektor ima manje usporedne oblike obalne razvedenosti,  a krajnji, konavoski dio je pučinski otvoren i bez otoka.
        Prijelazni položaj i specifične osobine ima obala oko rta Ploče. To izloženo rogozničko primorje izmodelirano je u gotovo čistim vapnenačkim stijenama. Na vapnenačkoj osnovi razvijen je krški reljef i njegovim potapanjem nastalo je primorje koje podsjeća na oblike oko južnog rta Istre.
        Obala je mlada i rezultat je izdizanja morske razine, koje je kroz povijesno doba iznosilo 0,9 mm godišnje a prije 25 000 godina bila je 96 m niža od sadašnje. Tada su svi otoci osim Sv. Andrije i Palagruže bili dio kopna. Nisko stanje morske razine bila je općezemaljska pojava, uvjetovana tadašnjim klimatskim prilikama. Zbog hladnoće je ostalo na kopnima mnogo vode u obliku leda i stalnog snijega, pa je morska razina bila niža.
        S otopljavanjem pritječe u more više vode i razina se izdiže. O tome imamo dosta svjedočanstava na obali južnohrvatske makroregije. Pjeskoviti pokrovi na Viru, Vrgadi, Korčuli (kod Lumbarde), kod Privlake i drugdje nataloženi su u doba kad je kopno bilo prostranije. Sada kiše spiraju ove nanose a valovi ih «pred očima» odnose; očito da taj pijesak ne odgovara suvremenim prilikama. Na mnogo mjesta, npr. kod Filipjakova, kod Baške Vode obala zasijeca šljunkovite planine, koje su se u doba taloženja nastavljale ispod sadašnje morske razine.
        Posebno su poučni oblici nastali potapanjem donjih dijelova dolina Zrmanje, Krke, Cetine i Neretve. Potapanjem donje doline Zrmanje nastao je složen zaljev: usko Ždrilo, proširenje Novigradskog mora i potopljeni kanjon rijeke. Zrmanja iz svog porječja donosi malo nanosa te je neznatno zatrpala nove zaljeve.
        Zaljev na ušću Krke još je složeniji. Potopljen je uzani kanjon «kanal», usječen u vapnencima, a proširenja odgovaraju mekšim stijenama, prvenstveno flišu. Morska voda dopire do sedrene barijere Skradinskog buka. Krka protječe veoma čista, te su se na prozračnim dijelovima u vodi naselile mahovine «sedrotvorci»; povezano s njima izrasle su sedrene  barijere i tako je rijeka pretvorena u niz stepeničastih jezera. Ta preinaka Krke je mlada, mlađa od faze kad su u zavalu Kninskog polja nanošene goleme količine grubog materijala i dalje pretaloživane dolinom Krke.
        Oko gornje Cetine je pojas nepropusnih stijena, u kojima je izmodelirana proširena dolina, a nizvodno je usječen kanjon u vapnencima i proširenje u flišu. Kroz uzinu u vapnencima more je potopilo donji dio doline, ali su mladim naplavinama nastale značajne promjene. S nepropusnih stijena spira se trošan materijal koji je Cetina nataložila oko  ušća. Na mladim naplavinama male delte širi se Omiš, a vađenje pijeska iz plitkog mora ima veliko značenje u suvremenom građevinarstvu. Ovi umjetni zahvati znatno remete mlade i nestabilne odnose.
        
Srednja siječanjska temperatura zraka (1931-1960)        
        Prilike su najsloženije i najpoučnije oko ušća Neretve. Iz nepropusnih naslaga svoga gornjeg porječja Neretva nanosi dosta trošnog materijala, kojim je oko ušća nataložila mladu i složenu deltu. Rijeka najviše taloži oko korita i tako zatvara rubne močvare, «blata». Ispod tih mladih i finijih naplavina izbijaju kod Žitomislića u susjednoj Hercegovini grublje šljunkovite naslage koje prekrivaju uzvodno dno doline Neretve oko Mostara. U nanosima Neretve razlikuju se dakle dvije vrste koje odražavaju različite procese modeliranja. Za vrijeme ledenog doba rijeka je donosila goleme količine šljunka i taložila ga u donjoj dolini. Šljunkoviti nanosi su taloženi prema nižoj morskoj razini. Sadašnja delta odgovara izdignutoj razini mora, te mlađe naplavine prekrivaju starije šljunkove. Pri postavljanju temelja za nove mostove, utvrđen je ovaj odnos između finog naplavnog pokrova i šljunkovite podloge.
        Detaljnija mjerenja priobalnoga morskog dna pokazuju da je izdizanjem morske razine uglavnom potopljen krški reljef. Pri nižem stanju morske razine Zrmanja, Krka i Cetina, a vjerojatno i Neretva završavale su kao ponornice. Nepropusne i rastrošne stijene su spirane i erodirane, a između njih su zaostajale otpornije vapnenačke kose. Potapanjem tog reljefa nastali su sadašnji kanali i otoci.
        Pleistocenskom zahlađenju prethodilo je jako usijecanje tekućica i spiranje nepropusnih naslaga, a to je bilo uvjetovano pokretima zemljišta, odnosno povećanjem visinskih razlika. Spiranjem nepropusnih stijena izmodelirana su dolinska proširenja, a u vapnencima su usječeni uzani kanjoni i sutjeske. Na taj su način izmodelirane složene doline Zrmanje, Krke, Cetine, Neretve i njihovih malobrojnih pritoka. Doline su bile usječene prije posljednje oledbe, jer su u njima nataložene goleme količine glaciofluvijalnog šljunka, kao npr. u dolini Neretve. Glaciofluvijalni šljunak nastao je rastrošnim djelovanjem leda na visočinama, a rijeke su ga pretaložile prema nižim krajevima.
        Zbog izdizanja zemljišta i povećanjem visinskih razlika, spiranja su vršena i na nepropusnim naslagama koje su opkoljene karbonatnim stijenama. Otjecanje voda i odnošenje rastrošnog materijala vršilo se kroz okolni krš, što upućuje na njegovu dubinu i na dimenzije podzemnih  šupljina. Tim procesom izmodelirane su udubine Imotskog polja, Jezera i Rastoka kod Vrgorca, Konavla, Vranskog jezera i dr.
        Za vrijeme pleistocenskog zahlađenja pojačano je spiranje padina na nepropusnim stijenama i povećano taloženje rastrošnog materijala pred ponorima. Ponori su zatrpani, te je došlo do dužih ili trajnih plavljenja. Iz Blata na Korčuli i najnižih dijelova Imotskog polja vode su otjecale u najsušnijim mjesecima, a u udubini južno od Vrgorca nastajalo je pravo jezero. Taloženje rastrošnog pokrova u krškim udubinama,  povezano s izdizanjem morske razine uvjetovalo je nastajanje priobalnih jezera (Vransko, Baćinsko i dr.) ili stvaranje «blata», npr. Bokanjac kod Zadra.
        Oko složenih riječnih dolina i zavala polja reljef je često prilično miran, a na mnogo mjesta imamo izrazite zaravni. Oko Krke i Čikole, nizvodno od Knina i Drniša, širi se idealna zaravan koja zasijeca čiste i poremećene vapnence. Zaravan je redovito toliko izrazitija koliko su vapnenci čistiji. Tragove zaravni, «pode», vidimo i oko zavale Petrova polja.
        Lijepi «podi» prate i rub polja u gornjoj dolini Cetine, osobito oko Sinjskog polja. Izrazita je zaravan na čistim vapnencima oko luka Cetine kod Zadvarja. Na mnogo mjesta nalazimo izolirane zaravni, i to redovito na čistim vapnencima.
        Zaravni na vapnencima, osobito one prostrane oko Krke i Čikole, bile su objekt brojnih znanstvenih rasprava. Najčešće su objašnjavane kao rezultat uravnjavanja radom tekućica, a gorja među njima da su  ostaci nekadašnjih razvodnica, tj. «mosori» (prema planini Mosor) ili dijelovi koji se sastoji od otpornijih stijena. Međutim, širenje zaravni ne može se povezivati s nekadašnjom pretpostavljenom riječnom mrežom, a poznato je da razvodnice u kršu ne moraju odgovarati oblicima površja. Zaravni nisu valovite, kako bi bilo u skladu sa spiranjem koje je usmjereno prema dolinama tekućica, nego su potpuno uravnjene. Nisu jače raširene u mekšim stijenama, kao što bi bilo kad bi ih izmodelirale tekućice. Naprotiv, zaravni su najizrazitije na otpornim i čistim vapnencima. Na zaravni se izdiže izolirana planina Promina (1145 m), pretežno sastavljena od manje otpornih prominskih naslaga, a okolni otporni vapnenci su uravnjeni!
        Zaravni su od obale odijeljene priobalnim lancima: Trtrom (496 m), Dovnjom (788 m) i dr. Kad bi bile uravnjene radom tekućica, bile bi nizvodno otvorene. Na zaravnima nema kremenog pijeska, koji je redovito trag riječnog modeliranja. Izoliran položaj, širenje i opće osobine isključuju marinsku abraziju, koju su neki istraživači uzimali u obzir.
        Činjenica da zaravni zasijecaju otporne vapnence i da su izražene razmjerno njihovoj čistoći, upućuje da ih je izmodelirao proces kome podliježu ove stijene, tj. otapanje. U doba uravnjavanja  bilo je više nepropusnih stijena, koje su stalnim spiranjem znatno snižene. U doba stabilnosti s tih nepropusnih stijena pritjecale su tekućice i na granici s vapnencima taložile naplavine. Na vlažnim naplavnim ravnicama rasla je različita vegetacija, truljenjem koje je povećana otopiva moć vode. Vode su ponirale rubom naplavne ravnice, tu je otapanje bilo najjače i tako je širena zaravan. Razumljivo je da su najintenzivnije otapani čisti vapnenci, pa su zaravni proširene razmjerno čistoći tih stijena.
        Slične zaravni nalazimo i u drugim krajevima dinarskog krša. Zaravni upućuju da je u našim krajevima prije usijecanja dolina i udubljivanja izoliranih zavala bilo razdoblje dužega geološkog mirovanja, s klimatskim prilikama koje su pogodovale rubnom otapanju oko naplavnih ravnica. Vapnenci su organogene stijene, osjetljivi su na ekološke promjene, posebno na biokemijske procese. Oblici vapnenačkog površja dugo se održavaju jer vode poniru u podzemlje i ne raščlanjuju površje. Zaravni su nasljeđe i svjedok davnih vremena, kada su uvjeti modeliranja bili znatno drukčiji. Ne samo za prirodnjaka, već za svakog prosvijećenog čovjeka, to su prava čuda. U punoj su suprotnosti s današnjim procesima modeliranja.
        Mladim procesima spran je naplavni pokrov zaravni i udubljuju se izolirani krški oblici. Ogolićene kamene plohe su nagrižene brojnim škrapama i izdijeljene škrapama, što otežava kretanje, to je prava «ljut». Ponikve su redovito male dubine, a promjer je veći od onog na okolnim uzvišenjima. Poniranjem vode uzvišenja su pretvorena u prave «krtičnjake».
        Otjecanje i odnošenje rastrošnog materijala iz zatvorenih udubina upozorava na dubinu okolnog krša. Velike količine padalina brzo poniru u gorskim lancima i izbijaju duboko ispod morske razine o čemu svjedoče malobrojne vrulje. I u doba stvaranja zaravni krš je bio dubok, te su kroz njegove šupljine otjecale vode s naplavnih ravnica. Pored jama «bezdanica» koje su nedovoljno istražene, vidimo duboko protjecanje voda kroz podnožja lanaca Dinare, Velebita, Mosora i Biokova.
        Imotska jezera su najimpresivniji odraz dubokog krša. Kratersko Crveno jezero duboko je gotovo 500 m i izmjereno dno je samo 4 m iznad morske razine. Duboki bezdan nastao je urušavanjem nad podzemnim šupljinama. Urušeni materijal ispunio je znatne šupljine, te možemo zaključiti da se radi o kršu koji je dubok i preko 1000 m. Šupljine su nastale dubokim protjecanjem vode i otapanjem vapnenaca, što očito dopire do velikih dubina.
        Rubni Velebit, Dinara i Kamešnica, priobalni Kozjak, Mosor, Dovanj, Biokovo i Rilić, te izolirani Svilaja, Moseć i dr. Sastavljeni su uglavnom od čistih vapnenaca s duboko razvijenim kršom. Razlike u  sastavu i građi došle su do izražaja u modeliranju površja. Slojevi najčešće padaju prema sjeveroistoku, te su planinski lanci asimetrični; jugozapadne i moru okrenute strane su strmije. U priobalnim gorjima, osobito kod Biokova, imamo impozantne strmce, visoke do 1000 m. Strmci su geološki nestabilna linija, duž njih su poremećeni i pleistocenski kršnici. Zabilježeni potresi upozoravaju da se nestabilnost nastavlja.


Vegetacijski pokrov
        Biljni pokrov južne Hrvatske, s izrazitim zonalnim rasporedom, odražava različite i specifične ekološke prilike. Prvobitni biljni pokrov može se prema ostacima i detaljnim istraživanjima rekonstruirati. Dugim društvenim utjecajima nastale su velike promjene u izgledu vegetacijskog pokrova, a znatnim dijelom i u sustavu. Ovaj drugi aspekt je geografski posebno važan i za južnu Hrvatsku veoma značajan.
        Cijelom dužinom kopnenog priobalja, gotovo do Zadra na sjeverozapadu, sa svim pučinskim otocima i pučinskom stranom Paga, proteže se pojas zimzelene vegetacije, u kojoj je karakteristični član crnika (Quercus ilex). U tom su pojasu prosječne siječanjske temperature iznad 60C, tj. vegetacijski procesi ne prestaju. Pretežno oskudna krška osnova i negativni društveni utjecaji reducirali su biljni pokrov na grmolike makije. Zimzelena vegetacija odraz je klimatske pitomine priobalnog pojasa južne Hrvatske.
        Na ostalom dijelu našeg kraja prevladavala je zajednica hrasta medunca i bijelog graba, ako visinskim klimatskim uvjetima nije uvjetovana druga zajednica. U ovoj submediteranskoj zajednici ekološki je konačno prevladavao hrast, osobito na terasama gdje su edafski uvjeti povoljniji. O značenju hrasta svjedoče mnogi toponimi «dubrava». Dubrave su bile mnogostruko privlačne: žir je hranio divljač i ljudi su ga marljivo skupljali, krošnje su zaštićivale «blago» i pastire, hrastov grm je važna zimska dohrana stoke, a čvrsto drvo «strženovina» bilo je posebno cijenjeno. Od «dubovih» šuma ostala su izolirana stabla, pod kojima «planduje» stoka i osvježavaju se, «laduju» ljudi. Iz panjeva se teško obnavljaju stabla, jer stoka grize mladice; grab je mnogo otporniji. Grab uspijeva i na slabijim terenima. Širi se i na površinama gdje su potisnute hrastove šume. Otporni grab se održava, pred brstom stoke i sječom, kao čvorugavo grmlje.
        Na visokim gorjima (Velebitu, Dinari, Kamešnici, Svilaji, Mosoru i Biokovu), iznad 1000 m, rastu bukove šume, uništene na terenima pogodnim za pašnjake. Bukove šume su bolje očuvane na osojnim stranama i krševitijim prostorima, gdje su i manje napadne. Najviši dijelovi Velebita, Dinare i Kamešnice sežu u pojas polegle munjike (klekovina). Posebna su pojava šume dalmatinskog crnog bora, na najvišim dijelovima Brača, Hvara i Pelješca.
        U rasporedu glavnih biljnih vrsta južne Hrvatske ogledaju se, dakle, blizina mora i utjecaji visine. Biljnogeografska područja crnike, te hrasta medunca s bjelograbom pružaju se kao uzdužni pojasi. Bukvam munjika i dalmatinski crni bor javljaju se kao osamljeni otoci. Stvarni oblik, vrste i postojanje biljnog pokrova odražavaju ljudski utjecaj, koji u južnoj Hrvatskoj dugo traje i bio je različit. 


Gustoća naseljenosti po općinama 1971.- god. pokazuje znatne razlike i upućuje na nejednaku društveno- -gospodarsku razvijenost dijelova  makroregije. 


        Osobine vegetacije i društveni razvoj ogledaju se u biljnim oblicima zimzelene vegetacije. Grmoliki razvoj u skladu je s edafskom osnovom i ekološkom sredinom.  O društvenim utjecajima ovisi da li su se uspjeli razviti šumski pokrovi ili prevladavaju grmolike formacije, niska šikara ili je ogoljeno do kamenjare.
        Društveni utjecaj ogleda se u većoj raširenosti šumskog pokrova na Korčuli; na Olibu je rano razvijena racionalno-komercijalna sječa ogrjevnog drveta i na teritoriju Dubrovačke Republike rano su uređene zaštitne mjere. U razdoblju prevage stočarenja otoci su razvijali odvojeno i skromno gospodarenje, a prevožena je stoka s kopna na bliže otoke radi prezimljivanja.
        Širenje komercijalnog vinogradarstva, od polovice 19. stoljeća, naglo je promijenilo i degradiralo otočni biljni pokrov. Zalaganjem i velikim naporom krčene su površine pogodne za vinograde, ne samo na mjestima prirodne vegetacije već i manje unosnih maslina. Smanjivao se zeleni pokrov, a između periodskih zelenih i narijetko sađenih loza lako je spirano rahlo tlo. Potrebe potpornja («taklje» i «kočići») loza, povećanog izgaranja na otvorenom ognjištu, te paljenje velikih količina, grmlja u vapnenicama «klačinama» degradirali su vegetacijski pokrov. Tome treba dodati i negativni utjecaj dopunskog stočarenja. Vegetacija se sporo obnavlja u privatnim ogradama i društvenim zabranima ili nasadima; posljednji su rašireniji oko gradskih središta koja nisu imala stoku.
        Početkom ovog stoljeća degradacija je na otocima dostigla najveće razmjere. Pustošenje vinograda zarazom filoksere (žiloždera) ubrzalo je depopulaciju otoka; niska šikara postepeno prelazi u grmlje makije, a čuvane ograde i nasadi u šume.
        Preko napuštenih vinograda, «starina» postepeno se navlači prirodni vegetacijski pokrov. Obnova biljnog pokrova ide sporo na površinama, gdje je dugotrajnim pašarenjem uništena drvna vegetacija, a stočarenje se i dalje provodi (npr. Pag).
        Zimzelena vegetacija je u kopnenom priobalnom pojasu još jače degradirana. Stočarski pritisak, povezano sa zaleđem, bio je jači i dugotrajan, a vrednije površine, osobito flišni pojasi, od davnine su bile zasađene maslinama, koje su komercijalno uključenim krajevima krčene i zamjenjivane vinogradima. Na površinama vinograda devastiranih filokserom sporo se obnavlja prirodna vegetacija ili se pošumljavaju borovima, osobito oko gradova. Na najboljim terenima obnovljeni su vinogradi ili gaje nove komercijalne kulture. Ubrzano napuštanje napornog stočarenja, i skromne poljoprivrede ogleda se u obnovi prirodnog pokrova i bržem rastu nasada.
        U novim odnosima povezanog života i specifičnog valoriziranja pitomoga priobalnog pojasa nastupaju posebne opasnosti, prvenstveno za borove šume. U doba ljetnih suša, kad se osuše trave i žbunje, primorski kraj posjećuje sve veći broj ljudi, kojih neopreznost izaziva izuzetno tragične požare, kao npr. u suhom ljetu 1971. god. Specifično ponašanje bora (prskanje zapaljenih grana) u požarima povećava dimenzije tragedija. Razvijeno društvo oslobađa se nužde da devastira okolicu, ali je ekološka kultura ljudi preduvjet da prostor postigne željenu vrijednost.
        Vegetacijski oblici u submediteranskom pojasu hrasta medunca i bjelogrba, tj. u kraju koji se naziva zagorskim, posebno su važni i poučni. Dugotrajni pritisak stoke, osobito u toku prezimljivanja teško je opterećivao i degradirao vegetacijski pokrov. Posebno su ogoljele prisojne padine, koje su korištene ne samo do kasne jeseni i rano u proljeće već i za lijepih zimskih dana. Jačanje poljodjelstva i sesilnog života, od 18. st., ubrzalo je proces degradiranja, osobito na izgonima oko sela koja su također na prisojnim stranama.
        Stočarska kretanja, između ljetovanja na planinama i prezimljivanja u pitomijim niskim krajevima, postepeno su  bivala sve teža, ali stočarstvo ostaje dopunska grana privrede. Jačao je udio otpornije i komercijalno rentabilnije koze, koja ubitačno «brsti» drvnu vegetaciju,  a ovce ispasuju i sitnu travu. Na zajedničkim «izgonima» oko sela vađeni su «panjevi» radi loženja na otvorenom ognjištu. Tim procesom raširene su prave kamenjarske pustoši s grmovima aromatične i bodljikave smrče, koju stoka ne jede i «žestice» (trn, Spina, Shristi), jer oštre bodlje onemogućuju brst.
        Na račun zajedničkog pašnjaka, «muše», proširivani su obzidi oko obrađenih dolaca i dočića. U tako nastalim «ogradama» podržava se regeneriranje biljnog pokrova i njeguju najkorisnije vrste. Čišćenjem se ubrzava rast hrasta i jasena, kojih granje, a od posljednjega i sam list, omogućuju zimsku dohranu ovaca. Kontrast između regeneriranih ograda i kamenjara zajedničkih pašnjaka značajka je krškog pejzaža južne Hrvatske. Postepeno su ograde raširene oko raštrkanih naselja i u njima su glavne obradive površine.
        Zabranom koza, raseljavanjem sela, opadanjem značenja vune i napuštanjem otvorenog ognjišta smanjuju se postepeno razlike između pašnjačke goleti i ograda. Na kamenjarima, gdje je izvađeno i korijenje plemenitog bilja i ostali su samo grmovi smreke i trnja, proces regeneriranja biljnog pokrova dugo će trajati. Zabrani u doba izoliranosti i autarkijskog životarenja dali su male rezultate, a sustavnog pošumljavanja bilo je malo.
        Lugovi bukovih šuma na planinama, s mnogo okljaštrenih stabala, ostaci su nekadašnjih šuma. Goleti slabih planinskih pašnjaka zamijenile su šume. Osobito su ogoljele prisojne strane gora i planina, a ostaci šuma i šikare prevladavaju na osojnim stranama. Prisojne strane su sječom, ispašom i krčenjem jače degradirane, više trpe od ljetnih suša, a bure ispuhuju tlo iz pukotine. Ogoljelošću se posebno ističe prisojna strana lanca Dinara-Kamešnica. Vegetacijski pokrov južne Hrvatske odražava odnose u prošlosti; na pretežno krškoj osnovi sporo se regenerira i prilagođuje suvremenim socio-ekonomskim prilikama.


Tla
        Oskudica tla je specifična osobina pretežno krškog i degradiranog prostora južne Hrvatske. Humusni utjecaji su degradacijski odraženi i na padinama manje zastupanih nepropusnih stijena. Degradacijom i uništenjem biljnog pokrova sprano je humusno tlo, ispod koga su ogolićene krpice, crvenice, najčešće u pukotinama stijena. Sastav stijena, nagibi i oblici reljefa uvjetuju raznolikosti, koje i u degradiranom pejzažu dolaze do izražaja. Na prisojnim stranama, sastavljenih od jedrijih vapnenaca, kamenjare su najizrazitije i rijetki buseni trava vezani su za male količine crvenice u pukotinama.
        Pločasti vapnenci se troše, na njima su padine blaže, ima više kamenitog sitniša, lakše se zadržava tlo i hvata vegetacija. Pržinasto trošenje manje raširenih dolomita omogućuje spiranje na padinama i taloženje u nižim krajevima. Prirodni pedogenetski proces, povezan sa životom i truljenjem dosta razvijenoga biljnog pokrova, na mnogim je mjestima prekinut humanom intervencijom. Degradiranjem biljnog pokrova oživjela je erozija dolomitskih padina; znatni prostori su iskrčeni za vinograde (Pelješac, Korčula, Konavle i dr.). U prorijeđenim nasadima vinograda tlo se lako spira i degradira.
        U krškom kraju najvažniji su «doci», tj. rahli pokrov dna ponikava. Oblik, promjer i dubina ponikava ovise o sastavu vapnenaca. U čistijim vapnencima ponikve su manjeg promjera, ali dublje i tlo dolaca je čistije. Redovito se razlikuju površinski humusni sloj i dublja osnova  čiste crvenice. Obradom se ispira humus, miješanjem s podlogom crvenice i gnojenjem postepeno nastaje kultivirano tlo.
        Prirodni pedogenetski proces je prekinut na pojasima paleogenog fliša i na padinama nepropusnih stijena oko nekih polja (Sinjsko, Petrovo i Kosovo). Degradacijom i uništenjem vegetacije,  poremećena je prirodna ravnoteža, sprano rahlo tlo i usječene su vododerine. Duže poljodjelsko iskustvo, osobito u priobalnom pojasu, sprečava te negativne procese umjetnim stepeničastim podima i odvodnim jarcima. Podzide poda lako popuštaju, a njihovim zanemarivanjem oživljava proces erozije i degradacije tla.
        Otpornost loze i kvalitetnija berba potakli su širenje vinograda i na šljunkovite padine, «piske», u podnožju strmaca priobalnog gorja, npr. kozjaka, Dovnja, Biokova i dr. Nova hibridna loza ne uspijeva dobro na toj oskudnoj podlozi. Novoj nestrpljivoj generaciji ne odgovara dugovjeka maslina; na napuštenim zemljištima šire se nasadi borova.
        Naplavine u poljima, u podnožjima flišnih pojasa i oko ušća nekih rijeka, za obradu su najvažnija tla. To su mlada tla, gdje je pedogenetski proces bio u toku. Društvenim zahvatima primijenjeni su prirodni uvjeti i na osobinama tla ogledaju se rezultati kultiviranja.
        Glavnina naplavnog zemljišta u poljima bila je periodski plavljena. Dugo plavljenje odredilo je nekima osobine «blata» (Bokanjac, Nadinsko blato, Prološko blato, Blato na Korčuli i dr.) ili su bila pretvorena u «jezera» (kod Vrgorca i Baćina). Uvođenje kukuruza povećalo je vrijednost polja, ali kasne i rane poplave onemogućavale su sjetvu ili pustošile žetvu. U bezvodnom i krševitom kraju borba protiv vode zadržavala je razvoj skromne poljoprivrede! Prokopavanjem odvodnih tunela (iz Blata na Korčuli, iz Jezera kod Vrgorca i iz Imotskog polja i dr.) otklonjene su poplave ili su svedene na željene omjere.
        Otklanjanje poplava promijenilo je pedogenetske procese, prestalo je prirodno obnavljanje plodnosti, što treba umjetno nadoknaditi, a općim razvojem mijenja se i značenje kultura. Mjesto kukuruza, koji je u izoliranom autarkijskom životarenju imao osnovno prehrambeno značenje, jača težnja prema komercijalnim kulturama. To je dovelo do novijeg širenja vinograda u poljima (oko Imotskog, Drniša, Benkovca, Vrgorca i sl.).
        Sve veće značenje imaju tla koja se agrotehničkim metodama mogu osposobiti za rentabilnu tržišnu proizvodnju, kojoj pogoduju ekološke prilike i prometno uključivanje. Udio tih tala je relativno malen, ali je obrada sve intenzivnija. Stvaraju se vrijedna kultivirana tla,  često vrtlarskih kvaliteta. Natapanje je nova i specifična potreba, što je u krškoj sredini teško osigurati. Najveći uspjesi u kultiviranju tla i tržišnoj poljoprivredi postignuti su oko gradskih tržišta, prvenstveno Splita, koji je i najbolje povezan sa zaleđem. Uz ljetno povrće za povećano domaće tržište, zimska produkcija ima veliko značenje i za opskrbu zaleđa. Jača i produkcija specijalnog voća (trešnje, višnje, breskve i sl.) i cvijeća.
        U novim odnosima posebno značenje dobivaju močvarna tla, bogata organskim sastojcima, kao u delti Neretve, oko Vranskog jezera i druge manje površine. Organskim sastojcima bogato tlo izvanredna je osnova koja se natapanjem intenzivno valorizira. U toku su melioracijski radovi da se delta Neretve pretvori u vrt nacionalnog značenja. U novim odnosima vrtlarski se valoriziraju i pleistocenski pijesci, npr. na otoku Murteru kod Betine.
        Suvremeni geografski aspekt tala određen je prema tome koliko se specijaliziranom obradom mogu u tržišnom gospodarstvu valorizirati. Ubrzano se napuštaju obradiva tla, koja su za golem napor davala malen prinos. Uspjeh komercijalne poljoprivrede je u uključivanju u opće gospodarstvo, to smanjuje glad za tlom, što je karakteriziralo prijašnje autarkijsko razdoblje. Novi je proces u skladu s ubrzanim socio-ekonomskim promjenama u južnoj Hrvatskoj, osobito u njenim pristupačnijim i razvijenijim dijelovima.
        Napušta se i obrada tankih i slabih «posnih» tala koja su osjetljiva na sušu i podložna spiranju. Postepeno se regenerira biljni pokrov i obnavlja prirodni pedogenetski proces. Biljni će se pokrov  teško prihvati na prisojnim kamenjarima i omogućiti stvaranje pokrova tla.


Prirodni resursi i osobine cjeline i dijelova
        Južna Hrvatska je uglavnom krško primorje, iz toga slijede glavne osobine i prirodni resursi. Autohtoni izvori su skromni, a vrijednost kraja došla je do izražaja povezivanjem i uključivanjem u život širih prostora.
        U sastavu dominira debela serija čistih vapnenaca, koji u malim količinama vrijedna sirovina, a u našem kraju su osnova u kojoj se razvio duboki krš, na čijem površju ima malo tla i vlada bezvodica. Ima vapnenaca dobrih građevinskih osobina, ali je eksploatacija relativno mala i promjenjiva (Brač, Korčula, Seget, Drniš i dr.). Neznatna je upotreba vapnenaca i u kemijskoj industriji: u Dugom Ratu, u Kaštelima, Jugovinil i dr. Laporac paleogenih naslaga «tupina», glavna je sirovina razvijene cementne industrije oko Splita. Prije se laporac izvozio i u susjednu Italiju, što je otpalo zbog promjene tehnološkog procesa. U «prominskim naslagama» kopa se ugljen (Siverić od 1874. god.), ali su ležišta uglavnom iscrpljena; još je manje značenje ugljena u neogenim jezerskim naslagama (Sinj). U trijaskoj osnovi, koja je otkrivena u Kosovu polju, kopa se sadra (gips). Glinene naslage u Sinjskom polju i dolini Butišnice, kod Strmice prerađuju tamošnje ciglane.
        Rudna tijela boksita, koja ispunjaju krške šupljine, imaju posebno značenje i glavni su resurs podzemlja južne Hrvatske. Prije su korištena ležišta oko Drniša i davala su sirovinu za proizvodnju aluminija u okolici Šibenika (Lozovac i Ražine). Težište rudarske proizvodnje boksita prešlo je u kraj oko donje Zrmanje, te postoje projekti za prvu fazu prerade na licu mjesta (Obrovac).
        Aluminijska industrija je povezana s velikom potrošnjom energije, kojom je južna Hrvatska siromašna jer nema ugljena, a krška osnova propušta u podzemlje glavninu obilnih padalina. Vodno gospodarstvo  ostaje ključni problem razvoja južne Hrvatske. Zadržavanje bogatih padalinskih voda i njihova racionalna upotreba imaju mnogostruko značenje. Do sada je najviše uređeno radi energetske valorizacije (sistem Cetine, centrale na Krki, koje treba uskladiti s očuvanjem sedrenih barijera, hidroelektrana Dubrovnik, a pripremljeni su projekti i za  sistem Zrmanje). Vidjeli smo da je voda preduvjet perspektivnoga specijaliziranog poljodjelstva, a obilna vodna opskrba neophodna je za  prekretnički turistički razvoj. Prirodnu bezvodicu zamijeniti obilnom vodnom opskrbom, to je prekretnički pothvat koji se postepeno ostvaruje, a u ekonomičnoj desalinizaciji očekuje odlučujuću podršku.
        More prozirno i osvježavajuće modre boje, biološki je siromašno; u njemu žive mnoge vrste cijenjenih riba, ali u malim količinama. Ribarske mreže pune se samo hvatanjem jata riba selica. Morsko dno je  vapnenačkog sastava, rijetki pritoci donose malo rastrošnog materijala; iznimka je bila močvarna delta Neretve, koje se biološka zajednica suvremenim regulacijama postepeno eliminira. Na pretežno strmim krškim obalama, pored kojih izbijaju podmorska vrela, malo je prikladnih mjesta za solane koje su bile osobito važne u prijašnjim gospodarstvima, npr. ključno značenje solana u Stonu za ekonomiju Dubrovačke Republike. U novom povezanom i razvijenom društvu more je osnova prosperiteta priobalnog pojasa, o čemu se u doba izoliranosti nije moglo ni slutiti.
        Razvedeno krško primorje u privlačnom Sredozemlju može se u novim odnosima povezanog i razvijenog društva mnogostruko valorizirati. Duga obalna fasada izuzetno je povoljna za uključivanje u globalni život, tj. u suradnju i prosperitet. Jadransko more je zaljev Mediterana i najdublje prodire u europski poluotok, te je od najranijih vremena uključeno u pomorski život. Tragična prošlost, još više neuočavanje suvremenih globalnih odnosa i svjetskih iskustava, uzroci su što smo zaostali u gospodarskom vrednovanju litoralnih mogućnosti. U – širom svijeta potvrđenoj – činjenici da se na morskim obalama najpovoljnije prodaje i kupuje s povezanog svjetskog tržišta, vidi južna Hrvatska oslonac svog daljeg razvoja.
        Velika slikovitost i raznolikost primorja, bistrina i boja mora te obilje i specifičnost društvenog nasljeđa privlače posjet iz razvijenog europskog zaleđa i ostalog svijeta. I pored relativne nepristupačnosti i opće nepripremljenosti, primorje južne Hrvatske spontano se uključuje u svjetski život, te postaje dinamičan i privlačan dio nacionalnog prostora. U povezanom životu i tekovinama suvremenih dostignuća otklanjaju se i nedaće prirodne osnove: svladava bezvodica, regenerira se biljni pokrov a na obrađenim postižu se vrijedni prinosi.
        U novim odnosima provodi se odgovarajuće unutrašnje diferenciranje. Kopneno priobalje je glavni pojas susreta, suradnje i posredništva; on dobiva ključno značenje. Život se vraća – iako u manjem intenzitetu i specifičnom vidu – i na obale otoka. Bliska Zagora je prema ovim promjenama u nepovoljnom položaju, te je zahvaćena intenzivnom emigracijom i depopulacijom. Treba pronaći način da se priobalni preporod odrazi i u Zagori, koja može obaviti važne dopunske uloge. Dobro prometno povezivanje preduvjet je takve valorizacije; to osjećaju i domaći, koji ulažu napore da svladaju izoliranost, npr. kraj oko Imotskog, Vrgorca i Drniša.
        Zonsko diferenciranje na otoke, kopneno priobalje i Zagoru značajno je za prirodne osobine i društvena zbivanja. Međutim, noviji, dinamičniji i povezani život stvara odgovarajuće odnose. Žarišna središta imaju bitnu ulogu u povezanom životu koji o njima ovisi. Kako je kopneno priobalje najjače zahvaćeno novim procesima, to su u njemu i glavna polarizacijska žarišta. Novi se odnosi ogledaju prvenstveno u naglom razvoju Splita, kao glavnog polarizacijskog žarišta, te bismo južnu Hrvatsku mogli nazvati i «splitskom regijom». U drugu grupu žarišta spadaju krilno položeni Zadar i Dubrovnik. To polarizacijsko okupljanje prelazi administrativne granice, te oko pojedinih žarišta imamo sektore otoka, kopnenog priobalja i zagore. Socio-ekonomskim razvojem južna Hrvatska postaje izrazito primorski kraj i glavna žarišta života su na obali.
________________
PRIVREDA I NASELJA MAKARSKOG PRIMORJA[34]


        Uže makarsko primorje predstavljeno je flišnom zonom dinarskog pravca, koja se pruža između vapnenačkog odsjeka Biokova i jadranske obale. Ono se prostire između Velike Vrulje na SZ i Male Vrulje na JI. Dužina mu iznosi 27 km, a prosječna širina 2 km.


Gospodarstvo i promet
        Kao u ostalim flišnim područjima dinarskog primorja tako je i u makarskom primorju zemljoradnja glavno zanimanje; ona je po svom tipu mediteranska.
        Cijelo je područje od obale do biokovskog odsjeka obrađena u dugim i uzanim terasama. Na mnogo mjesta podzide između terasa pokrivene su lozom i maslinama. Prva biljka ustupa danas prvenstvo drugoj. Filoksera je uništila ogromne vinograde, te najviše terase flišne zone, koje su zbog pjeskovitosti zemljišta bile zasađene isključivo lozom, danas su puste. Prije propasti loze bilo je u ovoj oblasti do 1100 hektara loze sa prinosom od 30,000 hektolitara vina. Prihod od vina bio je glavni izvor života i blagostanja. Danas su vinogradi obnovljeni novom američkom lozom samo u skromnim dimenzijama, tako da se prinos vina troši u glavnom u samom području. Iz ovoga se može uočiti veliki gospodarski značaj loze za ovo područje; razumljivo je, da je njezina propast značila novo razdoblje u gospodarskom životu ovog kraja.
        Maslina je danas glavna agrikulturna biljka, i ako nije uopće u stanju da nadoknadi gubitak loze. Rađa periodično i nestalno, a često joj se plod za vrijeme dugog dozrijevanja, uslijed raznih elementarnih nepogoda desetkuje. Dok su vinogradi dobro uspijevali, ljudi su mnogo manje pažnje posvećivali maslini; danas su u tom mnogo racionalniji. U ovom se području danas gaji oko 120,000 stabala masline; iz ovoga je lako uočiti njenu gospodarsku vrijednost.
        Kombiniranim gajenjem loze i masline do maksimuma je iskorištavana obrađivana zemlja. Među nasadima maslina uspijevala je loza, te se je na obrađenom zemljištu dobivao dvostruk plod; tu je dakle bila neka vrsta zemljoradnje na katove.
        Iza propasti loze zemljoradnik je bio upućen, da uz masline traži nove kulturne biljke, koje bi se mogle prilagoditi pedološkim i klimatskim prilikama ove oblasti. Tako se je javilo intenzivno gajenje buhača i višanja. Buhač se je u početku pokazao veoma korisna kulturna biljka; on ne traži specijalno obrađeno zemljište, već kao travna biljka uspijeva i u pjeskovitom zemljištu negdašnjih vinograda i među nasadima maslina i višanja, a donosi dobru korist. Nažalost brzo je nastala kriza i kod ove biljke, jer se je njen cvijet, koji ide u trgovinu, na tržištima sve manje tražio i cijena mu je toliko pala, da se njeno gajenje nije skoro isplaćivalo; ista je sudbina pratila i kulturu višanja. Ove poratne biljke, nakon sjajnih početaka, brzo je zahvatila kriza i one nisu ispunile nade marljivih stanovnika.
        Gajenje smokava nema većeg značaja, jer male količine idu u promet.
        Povrće se gaji u malim razmjerima a iziskuje mnogo truda zbog teškog navodnjavanja; otuda ga ima samo pored izvora. Povrćem seljaci snabdijevaju Makarsku i namiruju svoje potrebe.
        Zemlja previše bogata krečom nije pogodna za cerealije; stoga se one siju rijetko i prinos im je slab.
        Agrumi uspijevaju samo pored obale (oko Makarske, Podgore i dr.) i to na onim mjestima, koja su zaklonjena od hladnih udara bure. Moglo bi se reći, da linija koja ograničava rasprostranjenje ovih biljaka, dodiruje samo neka mjesta na obali.


Makarsko primorje. 1:150 000
1, stočarsko-zemljoradnička zona; 2, zemljoradničko-stočarska zona; 3, pomorsko-zemljoradnička zona; 4, sela ispod biokovskog odsjeka; 5, sela pored puta; 6, sela na obali.


        Stočarstvo je važna privredna grana, ali ne za oblast kao zemljoradnja. Stočarstvo ima najveći značaj za ona naselja, koja leže na granici fliša i vapnenca. Stoka je u glavnom sitnog zuba (koza i ovca). Stoka krupnog zuba (konji i govedo) uzgaja se u malim razmjerima zbog oskudice u pogodnim pašnjacima. Glavna je ispaša na visokoj biokovskoj zaravni. Putovi koji vode iz flišne zone na ovu zaravan, veoma su slabi i naporni; samo ponekim od njih može ići i stoka krupnog zuba. Sami pašnjaci na vapnenačkom Biokovu veoma su oskudni; njih čine rijetko i sitno busenje trava, po koji zakržljali grm ili vještački zasađena borova šuma. Ljetna žega sprlji i ovako oskudne pašnjake, te stočari moraju goniti stoku prema bilu Biokova, da tamo nađu bolje pašnjake. Spremanje zimnice još je naporniji posao i najveća zapreka stočarstvu. Zbog blizine pašnjaka stočarenjem se najviše bave seljaci, čija su sela pod biokovskim odsjekom; u selima koja su bliže moru stočarstvo je slabije, dok se u selima na moru drži samo toliko stoke, koliko treba stočnih proizvoda za domaću potrebu.
        I ovako oskudno stočarstvo, kako u vrstama tako i u broju, opada. U najnovije vrijeme stočarstvu je zadan veliki udarac time, što je zabranjeno gajiti koze, koje se mogu najbolje prilagoditi ovako oskudnoj ispaši, ali koje ne dozvoljavaju, da se pašnjaci poprave. Koliko se stočarstvom bave stanovnici pojedinih sela vidi se iz sljedeće tablice:
Sela
	Broj stanovnika
	Sitna stoka
	Krupna stoka
	Tegleća stoka
	goveda
	Podgora
	2400
	850
	135
	130
	5
	Tučepi
	1700
	1550
	200
	200
	-
	Kotišina
	500
	170
	56
	30
	26
	Makar
	700
	175
	89
	52
	37
	Veliko Brdo
	900
	485
	51
	18
	33
	Bast
	515
	1470
	17
	16
	1
	Donja Brela
	864
	350
	47
	42
	5
	

         Ovi nam podaci pokazuju odnos između stanovnika i broja stoke; tu se vidi, da je stočarstvo nesrazmjerno razvijeno. Bast ima dva puta više stoke od Podgore, a ova ima skoro pet puta više stanovnika od Basta. Bast leži na granici između flišne zone i vapnenačkog odsjeka, pod velikim bašćanskim točilom, kroz koje vode putovi do planinskih pašnjaka; tako da je Bast najmanje udaljen od pašnjaka. Podgora je rasturena po flišnoj zoni i to više po nižim nego po višim dijelovima; otuda je stočarstvo ovdje od manjeg značaja. Stočarstvo je slabo i u Donjim Vrelima, jer ovo naselje nema prostranijih pašnjaka.
        I u Kotišini, Makru i Velikom Brdu smanjio se broj sitne stoke, jer se tu radi blizine Makarske gaji razmjerno dosta goveda, naročito krava.
        Tegleću stoku predstavljaju u glavnom mazga i magare, koji se mogu zadovoljiti oskudnijom hranom; konj je rjeđi.
        Dok su ove gospodarske grane u vezi sa zemljištem i klimatskim prilikama, i predstavljaju kopnenu privredu, dotle je more također privredna površina. Jače iskorištavanje mora nastalo je u novije doba, a ranije je more služilo kao najpogodnija oblast za pljačke. Po njemu su pljačkali poznati neretljanski gusari. Oni su stanovali pod biokovskim odsjekom, osjećajući se pri morskoj obali nesigurni od onih pomorskih sila, čije su brodove pljačkali. Svoje male i brze lađe gusari su lako skrivali. Iz kuća pod odsjekom opazili bi lađe i u srodnom trenutku navezli bi se na more, pljačkajući i zadajući strah. Težak život u ovom oskudnom kraju u nekoliko ih je gonio na pljačku, a bogatstvo obale u mnogim malim zaljevima dopuštalo im je, da se ispred gonilaca brzo i lako sakriju.
        Prvo su se stanovnici Makarske počeli baviti mirnim pomorstvom. Njezinim napretkom potstaknuti  su i stanovnici drugih sela, da se spuštaju k moru i bave pomorstvom. Tako postadoše nova obalska naselja, a pomorstvo kao privredna grana, dobi veći značaj. Danas se veliki broj stanovnika bavi pomorstvom, radeći na većim parnim brodovima kao stručni ili obični radnici. Mnogi imaju svoje jedrenjake, kojima vrše prijevoz. Ribolov je razvijen samo u nekim mjestima. Neki stanovnici obalskih naselja provode više vremena na moru nego na kopnu, i kućama dolaze samo na kratko vrijeme. Tipično je takvo naselje Baška Voda, u kojoj ima 40 jedrenjaka. Svi su njeni odrasli muškarci na moru i to im je glavno zanimanje. Kod kuće ostaju samo starci, žene i djeca. Baškovođani se bave i ribolovom i godišnje ulove prosječno 200 kv. ribe; ona se prodaje po srednjoj cijeni od 5 dinara po kilogramu. Ribolov sada preživljava teške dane zbog krize, u koju je zapala industrija sardina.
        Turizam je najnovija privredna grana, od koje ima koristi cijela ova oblast. Lijepe plaže, bistro more, vještačke borove šume pored same obale, izvorska voda i drugi povoljni uvjeti stvorili su ovoj obali, a specijalno Makarskoj, glas odlična kupatila. Turizam se razvio tek posljednjih godina, dajući odlične rezultate i pomažući mnogo stanovništvu u velikoj krizi, koja je nastupila iza propasti vinograda. Seljaci iz onih sela, koja leže u višim dijelovima flišne zone, mogu, zahvaljujući ovoj privrednoj grani prodavati svoje proizvode na pijacama obalskih naselja. Bolja budućnost cijele ove obale, a specijalno obalskih naselja, vezana je za ovu vrstu privrede.  Samu Makarsku, koja prima glavni broj turista posjeti godišnje prosječno 2500 stranaca; oni se zadrže po nekoliko tjedana ostavljajući ovom kraju dosta novaca.
        Marljivi stanovnici ove oblasti pronalaze nove načine zarade i čine velike napore da pribave najskromnija sredstva za život. Uza sav trud oni ne postižu očekivane rezultate, te nadajući se, da će im se u drugoj zemlji uloženi napor bolje nagrađivani počeli su iseljavati. Iseljavaju se najviše na strane kontinente, a manje u europske države. Iseljavanje je nužna posljedica ekonomskih prilika, u kojima žive stanovnici ove oblasti. Kuće napuštaju najbolji radnici, a ostaju samo oni, koji imaju dovoljno uvjeta za život i ljudi nesposobni za rad. Zemlja, koja se teškom mukom obrađuje, uslijed toga se sve više zapušta i postaje nesposobna, da prehrani preostalo stanovništvo.
        Iseljavanje je počelo već u predratnim godinama, ali se u poratnim jače razvilo, tako se 1924 godine iselilo iz ove oblasti 135 stanovnika. Prosječno se godišnje iseljava u posljednjem deceniju iz ove oblasti 100 sposobnih radnika. Najviše se iseljavaju stanovnici Podgore, koja je najveće selo.
        Glavne prometne veze održavaju parobrodske linije, koje vežu glavno pristanište Makarsku sa svim važnijim lukama, kao i sa pristaništima okolnog primorja i bližih otoka. Broj linija počeo se sa napretkom turizma. Kolebanje prometa u makarskoj luci za posljednjih nekoliko godina vidi se iz sljedećih tablica:
        Promet robe:
1913                 1925               1926           1927       1928       1929         1930


Uvoz         112.353                23.570               23.405           38.380     37.429      42.263         52.654 tona
Izvoz          35.302        11.740               11.522           20.400     11.045      12.351        13.618 tona
Svega        147.655                35.310               34.927           58.780     48.474      54.614        66.272 tona


        


Promet brodova:


                1913        1922        1923        1924        1925        1926        1927        1928        2929        1930
Parobroda        1583        1407        1313        1545        1900        1895        2006        2389        2528        2442
Jedrenjaka            43            33           108            78            18            36        49        44        66      112
Svega                1626        1440        1421        1623        1918        1931        2055        2433        2594        2554


        Iz ovoga se jasno vidi, da je u poratnim godinama (uzimajući 1913 godinu kao karakterističnu za predratne) jako opao promet razne robe, dok se znatno povećao promet putnika. Interesna sfera Makarske mnogo je smanjena stvaranjem novih centara u primorju, a osobito u Zagori, pa je i to izazvalo smanjenje prometa. Povećavanje prometa brodovima u vezi je sa razvojem turizma. Veliko smanjenje izvoza u vezi je sa propasti loze, jer je vino bilo glavni izvozni predmet. Promet Makarske luke može se smatrati kao bilo privrednog i prometnog života njenog primorja.
        Od kopnenih veza ove oblasti najvažnija je uzdužna primorska cesta, koja će imati još veći značaj, kad se spoji sa Splitom i Metkovićom; postoji mogućnost, da ona bude jedna od najvažnijih automobilskih cesta u cijelom primorju. Pošto ova cesta nije izrađena danas su važnija dva puta upravna na biokovski pravac; oni prelaze preko biokovskih presedlina Dubaca i Rodića Staze. Put preko Dubaca važniji je od ovog drugog, jer su Dubci na manjoj apsolutnoj visini; osim toga, veća je oblast upućena na ovaj put. Oba transverzalna puta spajaju primorje sa Zagorom, oblasti gospodarski različite. Promet na njima održava se autobusima i kolima, dok je tovarni, karavanski promet, koji je nekada bio jedini već na uzmaku. Uopće kopneni promet je skromnih razmjera.


Naselja


        Sela ovog primorja razbacana su po cijeloj flišnoj zoni od mora do biokovskog odsjeka. U glavnom se mogu izdvojiti tri nivoa sela: pod biokovskim odsjekom, na granici fliša i vapnenca; pored uzdužne primorske ceste i uz morsku obalu.
        Najstarija su sela ona koja leže pod biokovskim odsjekom. Jedan od faktora, koji je utjecao da se sela lociraju na ovoj petrografskoj i gospodarsko granici, je kako sam već spomenuo gusarenje. Bojeći se kazne za svoje pljačkanje, gusari nisu smjeli stanovati pored morske obale, već su se povlačili u najviše dijelove flišne zone, odakle im je bilo lako braniti se od neprijatelja. Sa ovog položaja lakše su mogli pregledati morsku pučinu i pratiti kretanje lađa. Ali ovaj razlog nije dovoljan i nameće se pitanje, što je zadržavalo sela u ovom nivou, i kada je prestalo gusarenje. Vjerojatno postoji neki jači i stalniji razlog. Pitajući stanovnike ovih sela zašto stanuju u ovoj visini, dobivao sam različite odgovore. Mnogi su rekli, da im je planina blizu. Ostavljajući na stranu druge faktore, ovaj izgleda veoma važan i dovoljan, da objasni položaj ovih sela. Stanujući na granici fliša i vapnenca, stanovnici ovih sela mogli su najlakše iskorištavati ove petrografske oblasti; u flišnoj oblasti razvili su zemljoradnju, a u krečnjačkoj stočarstvo; za ovakvu kombinaciju zanimanja spomenuti  položaj njihovih sela bio je najpogodniji.
        Moguće je da kod stanovnika ovih sela ima i naslijeđenih utjecaja. Oni su se s malim izuzecima doselili u ovu oblast tokom 16 i 17 stoljeća iz Hercegovine i Bosne, bježeći ispred Turaka; ovdje su se nastanili u selima, čiji su se stanovnici zbog istih uzroka povukli na bliže otoke. U matici zemlji doseljenici su se bavili zemljoradnjom i stočarstvom, pa su nastojali, da se tim zanimanjima bave i u novoj domovini. More kao gospodarski prostor  nisu poznavali i ono za njih imalo veću važnost. Tko poznaje opće osobine primoraca i zagoraca lako će primijetiti da stanovnici ovih sela čine prelazan tip.
        Ovo su glavni uzroci, koji su tako dugo zadržavali sela na visini, pa i onda kad su nastale mnogo povoljnije prilike za život pri moru. Zavisnost ovih sela od planinske krečnjačke pozadine vidi se po tome, što su ona lokalizirana na ovim mjestima, odakle polaze rijetki putovi uz strmi biokovskim odsjek (Bast, Veliko Brdo, Makar, Kotišina i Tučepi).
        Vremenom su nastupile normalnije prilike na moru, jer je gusarenje prestalo. Uvjeti za stočarstvo pogoršali su se, pošto su biokovski pašnjaci postajali sve siromašniji; zbog toga su uvjeti za život pod planinskim odsjekom bivali sve teži. Počelo je spuštanje sela ka morskoj obali. Ovdje su stanovnici našli u svakom pogledu najbolje uvjete za život. Odavle su oni lakše dolazili u dodir sa stranim kulturnim svijetom i pod njihovim se utjecajem prosvjećivali, dok su matična sela bila mnogo više izolirana i kulturno zaostala.
        Mlada obalska sela iskorištavaju također dvije gospodarske oblasti kopno i more. Ovdje postoji kombinacija dvaju zanimanja,  zemljoradnje i pomorstva, i posljednje je zamijenilo stočarstvo. Ova kombinacija pokazala se korisnijom od stare, a time je selima na obali zagarantiran materijalan napredak. U ovako povoljnim prilikama neka su se nova naselja brzo razvila. Makarska, kao najvažnije obalsko naselje i politički, gospodarski i kulturni centar ovog primorja dobila je svoj značaj uslijed centralnog položaja i prirodne luke, jedine u primorju između ušća Cetine i Neretve. Ova je luka učinila od Makarske glavni centar za stanovništvo, koje se spušta na obalu. Oko polukružne luke naredale su se amfiteatralno kuće i grad varoš ima tipičan mediteranski izgled. Malo prostranstvo luke i odvojenost prema kopnu ne pružaju Makarskoj uvjete za veći razvoj. Prometni značaj ima makarska luka samo za ovo primorje i može pružiti dobro mjerilo o gospodarskom životu cijelog primorja.
        Baška Voda je mlađe naselje, koje dosta brzo napreduje, zahvaljujući blizini Dubaca, preko kojih je Baška Voda spojena sa Zadvarjem i Imotskim, glavnim centrima bliže Zagore. Ovo je jedino naselje u cijelom primorju, čijim je stanovnicima pomorstvo glavno zanimanje, a more glavna privredna površina. Baškovođani su najbolji ribari u cijelom ovom području  i stalno su u borbi sa morem, jer nemaju zaštićene luke.
        Od drugih obalskih naselja veće je Kraj i Podgora. Njegova je važnost manja, jer on nema ni dobre luke, ni veze sa zaleđem; više ima karakter dobra kupatila.
        Ova su obalska naselja najvažnija i ako nisu najstarija. Danas su oni glavni centri za stanovništvo, koje se spušta moru. Njihove sfere mogle bi se i kartografski predstaviti. U Bašku Vodu spuštaju se u glavnom stanovnici Basta, manje stanovnici Brela i Krvavice; u Makarsku stanovnici Velikog Brda, Makra, Kotišine i Tučepa; a na Kraj samo Podgore. Osim ovih stanovnika, koji su porijeklom iz samog makarskog primorja, ima u ovim naseljima i stanovnika, koji su se doselili i iz udaljenijih sela, osobito iz bliže Zagore.
        Izradom uzdužne ceste kroz makarsko primorje počela su se stvarati nova naselja duž nje na štetu obalskih naselja. Često se može konstatirati veći napredak kod ovih naselja pored ceste nego li kod naselja na obali (kod Brela, Podgore i Tučepa). Stvaranjem naselja pored ceste javio se na mnogo mjesta zastoj u spuštanju ka morskoj obali. Stanovnici ovih naselja bave se više zemljoradnjom, a manje stočarstvom.
        Obalska naselja napreduju najbolje ondje, gdje postoje dobre i pristupačne luke. Naselja pored ceste napreduju u onim dijelovima ovog primorja, gdje obala nije podesna za pristajanje, te ne privlači mnogo stanovnike. Oba nova niza naselja razvijaju se na štetu matičnog niza sela, koji je pod planinskim  odsjekom.
        Pomjeranje naselja spojeno je sa velikim materijalnim izdacima, i stoga je danas zbog slabih ekonomskih  prilika zastalo. Pri migriranju treba sagraditi novu kuću, sporedne zgrade; od stare kuće i zgrada nema koristi, jer se one ne mogu prodati. U Kotišini, na primjer, vidi se dobro očuvana kuća, danas napuštena, čiji se vlasnik odselio u Makarsku. U ovakvim prilikama silaženje na obalu vrši se najčešće na taj način, što neki mlađi član obitelji otputuje u inozemstvo i po povratku u domovinu sa zarađenim novcem sazida novu kuću, u kom naselju na obali ili pored ceste; s njim se tada preseli i cijela obitelj.
        Izvjesno će doći vrijeme, kada će sasvim opustjeti sela na granici fliša i vapnenca. Preostat će samo sela pored ceste, čiji se stanovnici bave zemljoradnjom i stočarstvom, i sela uz obalu, čiji se stanovnici bave uglavnom pomorstvom, a manje zemljoradnjom. Prilikom lokaliziranja naselja u sva tri ova nivoa od velikog utjecaja bili su izvori; oko njih su se širila naselja, kako veća tako i ona najmanja.
        Naselja su izdužena u dinarskom pravcu, u kome se pruža i biokovski odsjek; u ovom su pravcu orijentirane i kuće. Ovdje postoji jedan tip kuće, koji je u skladu sa geografskom sredinom. Kuće su na kat zidane kamenom i pokrivene pločama vapnenca (crijep je novijeg datuma). Kuća gleda prema moru tj. prema jugozapadu. Na prvi kat se ne ulazi kroz kuću nego izvana preko „solara“. Kat je jednodijelna prostorija, koja služi za stanovanje. Solar su kamene stepenice, koje vode do malog balkona, s kog se ulazi na kat. Samo je ime talijanskog porijekla, a dolazi vjerojatno otuda, što je solar obično s podnevne strane kuće i zgodan za sunčanje (sole-sunce). Kroz nadsvođeni dio solara ulazi se u „konobu“, koja služi kao spremište vina, ulja i drugih zemljoradničkih proizvoda. Kuhinja je zasebna zgradica, obično prislonjena uz kuću. Ovo je opći tip kuće u ovom području. Sporedne zgrade pod odsjekom se grade do samih hridina, te se na taj način prištedi zidanje jednog zida; nađe se i po koja kuća zidana na ovaj način. Na teže pristupačnim mjestima pri odsjeku zidane su kule, koje su nekoć služile stanovništvu kao zbjegovi.
        
________________
ANTROPOGEOGRAFSKE OSOBINE IMOTSKOG POLJA[35]
Uvjeti za gospodarski život[36]
        Prirodni uvjeti. - Imotsko Polje je prostrana ravan (95 km2) dinarskog pravca i leži u sjeverozapadnom dijelu sliva donje Neretve. Polje je tektonsko-erozivno ulegnuće, čije su strane sastavljene od vapnenačkih dolomita i vapnenca, a dno prekriveno debelim slojem mladog rastresitog materijala. Izlažući geološki sastav područja upoznali smo se sa glavnim stijenama, od kojih je sastavljena, i rastresitim zemljištem koje je postalo raspadanjem ovih stijena. Ovdje ćemo samo ukratko ponoviti koje su glavne vrste rastresitog zemljišta i odlike pojedinih vrsta.
        Rastapanjem vapnenačkih naslaga po obodu polja obrazuju se naslage crvenice. Ove su naslage nagomilane po pukotinama i depresijama u krečnjaku. U površinskim dijelovima crvenica je redovno pomiješana sa humusom, nastalim raspadanjem vegetacije. Raspadanjem dolomita postaju bjeličaste i pjeskovite naslage "pržine", često pomiješane sa crvenicom i male plodnosti. Ispod strmog, sjeveroistočnog oboda, od Gorice do Gruda, koji je sastavljen od crvenkastih vapnenca i dolomita, obrazovale su se debele plazine crvenkaste boje.
        Najvažnije i najdeblje naslage rastresitog materijala prekrivaju dno polja. Među ovim naslagama možemo izdvojiti tri vrste. U plavljenim dijelovima polja i duž srednjeg toka Vrlike nalazimo finije naplavne naslage tamne boje. Tamna boja dolazi od veće količine humusnih sastojaka koje voda ostavlja poslije poplava. U neplavljenim dijelovima susrećemo dvije vrste rastresitog  zemljišta: vapnenicom bogate bjeličaste gline i šljunkovite riječne nanose. Ranije smo objasnili da se ove različite vrste razlikuju i po svome postanku. U gospodarskom pogledu najbolju vrstu predstavljaju fini aluvioni plavljenog dijela, jer su bogati hranjivim sastojcima koji im redovne poplave svake godine obnavljaju. Ostale vrste rastresitog zemljišta po dnu polja treba stalno gnojiti Ali je prednost neplavljenih dijelova, kao što ćemo vidjeti, u mogućnosti većeg izvora kulturnih biljaka. Riječni šljunkoviti nanosi i plazine pogodni su osobito za one kulture, koje dobro izdržavaju oskudicu vlage i prilagođavaju se šljunkovitom zemljištu, kao vinova loza. U izvjesnim dijelovima duž sjeveroistočnog oboda ima močvarnog zemljišta, koje je radi teškog odvodnjavanja pod prirodnim livadama.
        Na hidrografske osobine zemljišta utječu apsolutna visina i sastav zemljišta. Vlaga se duže zadržava u finijim glinovitim naslagama crvenice i u bjeličastim glinama, a vrlo slabo u šljunkovitim riječnim nanosima i pjeskovitom zemljištu koje postaje raspadanjem dolomita. U nižim dijelovima i duž toka Vrlike količina vlage je znatno veća nego u višim dijelovima dna polja.
        Govoreći o klimatskim osobinama ove oblasti utvrdili smo da ona predstavlja krajnji dio mediteranskog klimatskog zaljeva donje Neretve. Područje naših ispitivanja je relativno mala da bismo u njemu mogli izdvojiti dijelove koji se međusobno u klimatskom pogledu znatnije razlikuju. Mogu se samo izdvojiti izvjesni dijelovi prisojnih i osojnih strana, kao i dijelovi krajnjeg sjeverozapadnog i jugoistočnog  dijela prostora. Razlike među ovim nasuprotnim dijelovima vidjet će se u gajenju onih kulturnih biljaka, koje traže veće količine topline, kao: vinova loza, maslina i duhan.
        Pojedini dijelovi Imotskog polja međusobno se razlikuju po sastavu zemljišta, hidrografskim osobinama a donekle i klimatskim prilikama. Iz naših izlaganja se vidi da niti jedna od ovih osobina nije tako nepovoljna da bi onemogućavala obrađivanje zemljišta. Imajući u vidu obje osobine, možemo lako zaključiti da su veliki dijelovi dna polja obrađeni. Od cijele površine dna polja 60% je obrađeno; 14% su livade; 6% pašnjaci; 10% šume i 10% neproduktivnog zemljišta.
        Što se tiče oboda polja on je znatno manje obrađen, osobito na krečnjačkim dijelovima; tamo su samo obrađeni dijelovi umrtvljenih sipara podnožja oboda i rastresita zemljišta po dnu ponikava. Posljednja zemljišta, radi svoje plodnosti i mogućnosti gajenja raznih kultura, predstavljaju najbolje obrađene površine. Dolomitske zone jugozapadnog dijela dobro su obrađene i čine važno kulturno zemljište.
        Postotak obrađenog zemljišta po dnu polja mogao bi biti znatno veći, jer bi se na mjestu šuma i livada mogle gajiti razne kulture; a meliorativnim  radovima mogao bi se znatno smanjiti postotak neproduktivnog zemljišta. Kao što ćemo dalje vidjeti, ovome ima i historijsko-socijalnih razloga koji su u novije vrijeme potisnuti; zato se postotak obrađenog zemljišta stalno povećava.
        Društveni i imovinski odnosi. - Da bi izlaganja o gospodarskim osobinama, osobito o zemljoradnji, bila što jasnija, potrebno je dati neke podatke o imovinskim prilikama; radi toga će biti nužno pogledati u prošlost.
        U oblasti Imotskog Polja više nema velikog posjeda i zemlja se uglavnom obrađuje neposredno. U hercegovačkom dijelu, koji je bio pod Turskom do 1878, veliki posjed je počeo propadati poslije austrougarske okupacije i konačno je potisnut agrarnom reformom poslije svjetskog rata. U dalmatinskom dijelu, koji je bio pod Mlecima do početka 19 stoljeća, propadanje velikog posjeda je počelo mnogo ranije i pod udar agrarne reforme pale su male površine. Danas više nema ili su vrlo rijetki "kmetovi" koji su držali i obrađivali tuđu zemlju za izvjestan dio ploda. I dalje obrađuju tuđu zemlju rijetki "napoličari". Spomenuli smo da je u dalmatinskom dijelu mali posjed počeo potiskivati veliki ranije nego u hercegovačkom dijelu. Kao i u drugim područjima i ovdje je u drugoj polovini prošlog stoljeća naglo jačala kod seljaka želja da dođu do vlastitog posjeda. S druge strane veliki posjednik, da bi došao do novca, rado prodaje zemljište. Novac je bio potreban ranijim velikim posjednicima za vođenje trgovine, kojoj su se neki od njih odali, ili za skupa školovanja njihove djece. U ovom ekonomskom preokretu i imovinskom oslobađanju seljaka bili su glavni izvori novčanih sredstava zarada iseljenika i prihodi od kulture duhana. Da bi što brže došli do novca potrebnog za kupovanje posjeda ili otplatu dugova za već kupljeni posjed, seljaci su se u znatnom broju iseljavali u prekooceanske zemlje, gdje su uvjeti za bržu zaradu bili vrlo povoljni. Duhan je izrazito intenzivna kultura koja traži veliku pažnju i u određeno doba puno radne snage. Radi ovih osobina duhan je mnogo bolje odgovarao malom posjedniku, koji raspolaže većom  i vlastitom radnom snagom, dok je zbog istih razloga kultura duhana bila nepogodna za velikog posjednika. Preko duhana je mali posjednik dolazio do prihoda, koji je za njegovu skromnu ekonomiju bio od vrlo velikog značaja. Iseljavanje i kultura duhana su se prostorno dopunjavali: u selima, u kojima je kultura duhana bila jače razvijena, iseljavanje je imalo manji značaj i obratno. Prihodi od iseljenika i dosta visoka cijena i sigurnost otkupa duhana podigli su i kreditnu moć malog posjednika. Ukoliko seljak nije mogao odmah platiti cijelu sumu, veliki posjednik mu je rado prodavao zemljište i na kredit. Veliki posjednici su s obzirom na tadašnje prilike mislili da je bolje i na dug unovčiti imanja, jer su im kamate na dužnu sumu donosile veći prihod od samih imanja. Prihod sa imanja bio je ugrožen elementarnim nepogodama i trebalo se je brinuti oko njegovog održavanja i prodaje, dok je prihod od dužne sume bio mnogo sigurniji. Imovinsko oslobađanje seljaka pomogle su u dalmatinskom dijelu i kreditne seljačke zadruge. Pored ovih glavnih bilo je i drugih sporednih razloga koji su pridonijeli da se ovaj proces obavi. Ovakve su prilike bile krajem prošlog i u prvoj deceniji ovog stoljeća, kad se izvršio glavni dio ekonomskog oslobađanja seljaka u dalmatinskom dijelu. I nepredviđene prilike išle su u prihod malom posjedniku. Novčani posjedi za vrijeme svjetskog rata su mnogo stradali, a pad vrijednosti novca olakšao je zaduženim malim posjednicima da se poslije rata oduže. Ovako velike i nepredviđene promjene bile su vrlo nepovoljne za ranije velike posjednike i učinile su da su mnogi od njih stradali, ostajući i bez posjeda i bez novca.
        Iznijeli smo kako su se izmijenile imovinske prilike i socijalni odnosi u dalmatinskom dijelu, dok se u hercegovačkom ovaj proces nešto drukčije obavio. Surovost režima i zatvorene granice onemogućavale su raji da upozna nove ideje i da u tom pravcu uputi svoja stremljenja. Konzervativni muslimanski posjednici također nisu bili raspoloženi prema novotarijama i svim silama su nastojali da ostane po starom. Ove se prilike počinju vrlo sporo mijenjati poslije austrougarske okupacije. Austrijske vlasti su na razne načine utjecale na  muslimanske posjednike da prodaju zemlju, a ukoliko su ovi prodavali, to su redovno bila zemljišta slabije vrste. Organizacijom kulture i obaveznim otkupom duhana počeo je naglo jačati mali posjednik i u hercegovačkom dijelu, a tim se prirodno javila i želja da postane samostalan posjednik. U ovim nastojanjima država je pomagala malog posjednika davanjem povoljnih hipotekarnih zajmova. Svjetski rat je prekinuo ovaj postepeni proces i agrarna reforma, koja je provedena poslije rata, zatekla je muslimane kao posjednike najboljih zemljišta. Izgleda nam da bi se i u ovom dijelu pod normalnim prilikama i bez intervencije države bio postepeno izvršio proces ekonomskog oslobađanja seljaka; ali bi ovdje kultura duhana imala daleko veći značaj nego u dalmatinskom dijelu.
        Razlika je između dalmatinskog i hercegovačkog dijela u tome, što je u dalmatinskom dijelu veliki posjed uglavnom nestao prodajom i kupovinom a u hercegovačkom dijelu danas ima posjednika iz neposredne i dalje okoline; a u hercegovačkom dijelu agrarnom reformom. Ovo nam objašnjava zašto u dalmatinskom dijelu danas ima posjednika iz neposredne i dalje okoline; a u hercegovačkom dijelu zemljište je pripalo stanovnicima sela neposredne okoline, koji su ranije zemlju obrađivali. Ovim nam postaje razumljivo da su danas posjedi stanovnika hercegovačkog dijela prosječno veći i zemljište u ovom dijelu jeftinije; zato stanovnici dalmatinskog dijela kupuju zemljište u Hercegovini. Imotska granica se više ne slaže sa ranijom politikom.
        Iako veliki posjed ne igra više nikakvu ulogu ni u jednom ni u drugom dijelu našeg područja, ipak će biti od interesa za razumijevanje prilika ovog područja da se ukratko osvrnemo i na način kako je postao veliki posjed. U hercegovačkom dijelu veliki posjed je postao darovnicama Porte ili uglednih vojskovođa, kojima su nagrađivani pojedinci zaslužni za širenje i održavanje turske vlasti. Novi posjednici su muslimani i darovnice su im činjene na štetu opustjelih imanja ranijih kršćanskih posjednika, koji su izbjegli iz zemlje, kao i onih koji su ostali u zemlji, a nisu primili islam. Kršćansko stanovništvo pod turskom vladom nije imalo vlastitih posjeda i obrađivalo je posjede velikih muslimanskih posjednika i za to dobivalo određen dio ploda. Za ustupljena imanja novo muslimansko plemstvo imalo je vojničke obaveze prema turskoj državi i dužnost da bdije nad pokornošću kršćanskog stanovništva. Veliki posjednik («beg») stalno je stanovao u nekom mjestu Hercegovine ili Bosne, kao: Mostaru, Ljubuškom, Vitini i dr. U polju imali su begovi svoje kuće («kule»), koje su bile u blizini njihovih posjeda, i u njih bi navraćali ljeti da nadgledaju rad u polju i preuzmu svoj dio plodova. Ovako povremeno stanovanje može objasniti zašto muslimani i pored duge vladavine nisu imali džamiju u hercegovačkom dijelu.
        U dalmatinskom dijelu ima vrlo malo tragova kratkotrajne turske vladavine; na nju podsjećaju slabo očuvane kule u Prološcu, Glavini i Imotskom. Nama poznati veliki posjed formirao se je početkom osamnaestog vijeka, tj. poslije požarevačkog mira. Odredbama ovog mira pripao je dalmatinski dio Imotskog Polja Veneciji. Da bi bila sigurnija za novu granicu i ojačala svoju vlast u novim posjedima, venecijanska je vlada podijelila velike posjede uglednim i pouzdanim obiteljima iz primorskih gradova: Omiša, Makarske i dr. Novi su posjednici svojim radom i zaslugama već ranije sigurno bili stekli naklonost mletačke uprave. Venecija je novim posjednicima razdijelila ranije beglučke posjede, koji su se bili obrazovali na isti način kao i u susjednom hercegovačkom dijelu. Pored novih plemićkih obitelji tada je velikim posjednicima postala i crkva, odnosno franjevački samostan u Imotskom, kojemu su izvjesno bili povraćeni i posjedi koje je imao prije turske okupacije. Crkveni posjed i kasnije je rastao zavjetima  pojedinaca.
        Slično muslimanskim posjednicima u hercegovačkom dijelu živjeli su i novi veliki posjednici u dalmatinskom dijelu naizmjence u primorskim gradovima i u Imotskom. Kad su se njihove obitelji razgranale jedan ogranak se ovdje stalno nastanio. Obaveza novih posjednika bila je u tome da vodeći brigu o redu i sigurnosti i šireći tekovine romanske kulture, pomažu i jačaju mletačku upravu. Velike posjede dalmatinskog dijela obrađivali su mali posjednici «kmetovi». Kmetovi su vlasniku davali utvrđeni dio plodova. U cijeloj oblasti veliki posjed je postao darovnicama sa strane države; i turska i venecijanska država su pomagale obrazovanje velikog posjeda.
        Veliki posjed, postao utjecajem državne vlasti, potisnut je radom seljaka i uz pomoć države. Iščezavanje velikog posjeda imalo je mnogo dobrih posljedica: ojačala je svijest i radinost zemljoradnika, poboljšani su socijalni i ekonomski odnosi, povećavalo se znatno obrađeno zemljište a opao postotak neproduktivnog zemljišta, livada i šuma. Mali posjed se uvijek mnogo bolje obrađuje.
        Malo livada i pašnjaka u samom polju, siromaštvo biljnog pokrivača na vapnenačkom obodu i znatna udaljenost od velikih planina jesu slabi uvjeti za razvoj stočarstva; oni ukazuju da je značaj ove gospodarske grane dosta mali. U daljim ćemo izlaganjima posebno obraditi pojedine gospodarske grane i ukazati na njihovu apsolutnu i relativnu važnost u ekonomiji stanovnika ove oblasti.


Gospodarske grane


        Zemljoradnja. – Kao što se po svojim fizičko-geografskim osobinama razlikuju obod i dno polja, tako ova oblast ima različite osobine i u antropogeografskom pogledu. Gospodarstvo stanovnika zasniva se na iskorištavanju dna i oboda polja. Ovo se naročito lijepo vidi u zemljoradnji.  Kad uzmemo sve površine zemljišta po dnu i obodu polja, koje pripadaju pojedinim selima oko Imotskog polja, onda vidimo da su te površine 1913 i 1935 g. bile ovako raspoređene;[37])


Tasblica Površine  u Imotskom polju injegovom obodu u    Hercegovačkim i dalmatinskim selima za 1913. i 1935- godinu
Površine
	Godina
	Hercegovački dio
	Dalmatinski dio
	

	Godina
	km2
	ha
	ar
	m2
	km2
	ha
	ar
	m2
	Oranica
	1913
	37
	10
	14
	47
	49
	31 
	58
	96
	

	1935
	43
	18
	29
	69
	49
	37
	43
	37
	Livade
	1913
	  3
	89
	37
	60
	6
	28
	19
	96
	

	1935
	  2
	80
	34
	42
	6
	27
	25
	47
	Vrtovi
	1913
	  1
	44
	62
	42
	1  
	20
	24
	78
	

	1935
	  1
	47
	27
	71
	1
	20
	63
	22
	Vinogradi
	1913
	  1
	41
	94
	62
	9
	83
	7
	40
	

	1935
	1
	48
	5
	87
	9
	58
	28
	73
	Pašnjaci
	1913
	41
	72
	89
	71
	104
	28
	60
	20
	

	1935
	41
	10
	41
	34
	104
	13
	70
	59
	Šume
	1913
	37
	97
	33
	73
	31
	54
	42
	-
	

	1935
	27
	47
	  9
	51
	31
	47
	9
	51
	Nepl.  Zemlj.
	1913
	  2
	51
	60
	48
	10
	83
	89
	01
	

	1936
	  2
	27
	25
	38
	10
	84
	26
	27
	          
        Iz ovih podataka se vidi da se vrijednosti za razne vrste obrađenog zemljišta poslije 22 godine nisu znatno izmijenile. U dalmatinskom dijelu odnosi su skoro isti, jer su se imovinske prilike, kao što smo ranije vidjeli, već u početku ovog perioda bile ustalile. U hercegovačkom dijelu vrijednost obrađenog zemljišta nešto je porasla; obrađeno zemljište je prošireno na štetu pašnjaka, livada i šuma, kojih i danas ima u znatnom prostranstvu u ovom dijelu područja. Ove promjene su sigurno posljedica konačnog propadanja velikog posjeda poslije svjetskog rata.
        Za gornje podatke treba dati izvjesna objašnjenja da bi se pravilno ocijenila njihova vrijednost. Oranice se uglavnom nalaze po dnu polja. Livade se također na vlažnim dijelovima dna polja ili su vještačke livade zasijane djetelinom radi poboljšanja i čišćenja zemljišta. Vrtovi se nalaze najvećim dijelom po obodu polja, a vinogradi po obodu ili najvišim dijelovima dna polja. Kad je riječ o pašnjaku, treba imati u vidu osobine krških terena. Ovdje se pod pašnjakom podrazumijevaju polupusti tereni obrasli siromašnim i kržljavim biljnim pokrivačem, koji radi neracionalnog iskorištavanja sve više propada. Dobar dio ovih pašnjaka bio je do nedavno općinska svojina. Ima pašnjaka i po dnu polja, ali i u tom slučaju predstavljaju najslabija zemljišta, obrasla slabim travnim pokrivačem i žbunovima trnja. Šuma ima po obodu i dnu polja; ove druge su dosta bogate hrastove šume i najviše ih je u hercegovačkom dijelu zbog imovinskih prilika, o kojima je ranije bilo govora.
        Današnje stanje raspodjele zemljišta predstavljaju podaci iz 1935 god. Prema ovim podacima zemljište je u cijeloj oblasti bilo raspoređeno ovako:
                                km2                ha                ar                m2
        Oranice                92                55                73                  6
        Livade                          9                  7                59                89
        Vrtovi                          2                67                90                93
        Vinogradi                11                  4                34                69
        Pašnjaci                  146                24                11                93
        Šume                        69                13                40                22
        Neplodno zemljište        13                21                51                65


        Iz priloženih podataka se vidi da je površina obrađenog zemljišta relativno dosta velika. Glavni dio obrađenog zemljišta nalazi se po dnu polja.
        Razni dijelovi rastresitog pokrivača na dnu polja međusobno se znatno razlikuju. U prvom redu mogu se izdvojiti plavljeni i neplavljeni dio dna polja. U neplavljenom dijelu mogu se gajiti razne kulture. Na dijelovima koji su sastavljeni od finih glinovitih naslaga gaje se osobito bijela žita, u prvom redu pšenica. Ove dijelove treba redovito gnojiti, što otežava i poskupljuje njihovo obrađivanje; dok je stočarstvo slabo razvijeno i velike količine gnoja potrebne su za kulturu duhana. Ovo je jedan od uzroka radi kojih su velike površine ovakvog zemljišta u hercegovačkom dijelu pod prirodnim livadama, pašnjacima i šumama. Sa obrađenih dijelova dobiva se prihod od 6 kv. bijelog žita po ha. Danas u ove dijelove na mnogo mjesta među žita prodire i loza. Kultura loze je naročito razvijena i za nju su vrlo pogodni pjeskoviti tereni oko Luga, duž gornjeg toka Vrlike i sjeveroistočnog oboda polja. Možda bi dobro bilo, kad bi za lozu kao i za duhan bila propisana donja granica do koje se može gajiti, jer je danas kultura loze prodrla i u niže plavljene dijelove. U nižim dijelovima loza dobro uspijeva i daje veliki prinos ali slabog kvaliteta. Poslije filoksere loza se gaji na američkoj podlozi, koja traži dobra zemljišta i često gnojenje. Ranija podloga domaće loze zadovoljavala se slabijim zemljištima koja nije trebalo često gnojiti. Zbog navedenih razloga danas se kultura loze gaji na dobrim terenima dna polja, a manje po obodu, gdje je ranije više gajena. Uslijed toga su novi vinogradi nešto manjeg prostranstva, ali bolje uređeni i daju veći prinos. U neplavljeni dio samo na izvjesnim mjestima spuštaju se sa oboda i kultura duhana, ali ćemo zbog njenog osobitog značaja o njoj kasnije zasebno govoriti.
        Više od polovice (57%) dna polja podložno je periodičnim poplavama i na ovom dijelu se mogu gajiti samo one kulture koje rastu u ljetnoj polovini godine, između dviju uzastopnih poplava.  Glavna takva kultura je kukuruz. Ali se kukuruz može gajiti samo u onim dijelovima u kojima između dvije uzastopne poplave ima vremenskog razmaka najmanje 3,5 do 4 mjeseca, koliko traje vegetativni period kukuruza. Kultura kukuruza je onemogućena ili izložena velikoj opasnosti u svim onim dijelovima, koji se ne mogu zasijati do početka lipnja, jer se iduća poplava u nižim dijelovima može redovno očekivati krajem rujna ili početkom listopada. U onim dijelovima u kojima se kultura kukuruza radi dugih poplava nema većeg izgleda, siju se sijerak i proso, čiji je vegetativni period kraći i plod znatno manje vrijednosti. U slučajevima kad nema izgleda da će sijerak i proso dozreti zasije se «smisa» (kukuruz i sijerak) koja se pokosi prije dozrijevanja za stočnu hranu, ili zemljište ostaje neobrađeno. Odnos površina zemljišta zasijanih sijerkom, prosom i smisom s jedne strane i kukuruzom s druge strane vrlo je promjenjiv; to zavisi od dužine trajanja poplave. Kad se poplava ranije povuče, povećava se površina zasijana kukuruzom i obratno. Poplave su strogo ograničile broj kulturnih biljaka i određuju njihov odnos. Može se prosječno uzeti da trećina plavljene površine biva redovno zasijana sijerkom, prosom i smisom ili uopće nije zasijana.


Slika 1. Rasprostranjenje kultura u Imotskom Polju, razmjer 1:300.000
1, Vinogradi; 2, duhan; 3, kukuruz; 4, pšenica; 5, kukuruz ili proso i sijerak; 6, sijerak i proso; 7, livade i 8, šume


 Kultura kukuruza zahvaća najveći dio površine polja a, kao što ćemo kasnije vidjeti, i zemljišta najveće plodnosti; ova kultura kasnije i u neplavljeni dio. Kukuruzom se prosječno zasije godišnje do 3000 ha. U neplavljenom dijelu dobiva se sa 1 ha oko 9 kv. kukuruza, dok u plavljenom dijelu 1 ha u dobrim godinama daje prinos od 15 kv. i više. Prema tome srednja žetva kukuruza iznosi oko 40.000 kv; to predstavlja glavni dio cjelokupne žetve u Imotskom Polju i osnovnu hranu stanovništva.
        I pored navedenih osobina vrijednost zemljišta je u plavljenom dijelu znatno veća nego u neplavljenom, iako u neplavljenom dijelu žetva izgleda sigurnija. Neplavljeni dio često strada od ranih suša koje su tako česte u mediteranskim područjima. Plavljene dijelove ne treba gnojiti, jer redovne poplave ostavljaju znatne količine mulja koji je bogat produktima organskog raspadanja i osigurava zemljištu plodnost. I u plavljenom dijelu vrijednost zemljišta nije u svim dijelovima ista: ukoliko idemo bliže odvodnim ponorima zemljište je sve manje vrijednosti, jer su na njemu žetve nesigurne i mogu se gajiti samo one kulturne biljke, čiji je plod manje vrijednosti. Najveće vrijednosti su zemljišta u najvišim dijelovima plavljene zone, jer u njima poplave ne ugrožavaju žetve a gnojenje nije potrebno; tako ovi dijelovi imaju dobre osobine i plavljenog i neplavljenog dijela. Ovi su dijelovi bliže izvorištu Vrlike i lakše s mogu navodnjavati, kad naiđu duge suše u toku ljetnih mjeseci.
        Obrađeno zemljište po vapnenačkom obodu sastoji se iz plitkog sloja crvenice pomiješane sa humusom, a na dolomitskim terenima od miješane pržine i crvenice. Naslage crvenice su dosta masne i duže zadržavaju vlagu; dok kulture na zemljištima od pržine brzo stradaju u sušnim ljetima. Prva zemljišta se odlikuju velikom plodnošću. Na obrađenim zemljištima oboda mogu se gajiti one biljke koje se zadovoljavaju malom količinom vlage, ili im je dovoljna vlaga koju daju proljetne i rane ljetne kiše: ozima žita, loza, krumpir, duhan i dr. Krumpir daje, zbog ranije spomenutih osobina, slabije prinose na dolomitskim terenima. Kako su obrađena zemljišta oboda blizu naselja, to su redovno vrlo brižljivo obrađena i iskorištene su i najmanje površine, pogodne za obrađivanje. Među kulturama, koje se gaje po ovim vrtovima, za ekonomiju stanovnika najveći značaj ima duhan, a za ishranu krumpir.
        Naglasili smo koliki je značaj imala kultura duhana u socijalnim promjenama. Duhan predstavlja za veliki dio stanovnika glavni izvor novčanih prihoda. Zato ćemo se malo duže zadržati na ovoj kulturi. Duhan se gaji pod nadzorom države, koja odobrava količinu za sađenje, nadzire način gajenja i određuje zemljišta na kojima se može gajiti. Kultura duhana je zabranjena u onim dijelovima koji su izloženi poplavama. Postoji i gornja granica do koje se može gajiti duhan (u Gornjem Prološcu se već teže odobrava sađenje), a izvjesni tereni su naročito poznati po dobroj vrsti duhana i na tim dijelovima se odobravaju sadiocima znatno veće količine.
        Sa novcem primljenim na «vagi» (tako se u ovom kraju naziva otkup duhana) snabdijevao se zemljoradnik sa svim onim što mu je potrebno za zimu i isplaćivao ranije dugove. Vrijeme otkupa duhana imalo je za seljake i druge gospodarstvenike tako veliki značaj da je to bio najvažniji datum u ekonomskoj godini. Postojala je neka vrsta gospodarske godine «od vage do vage». Dalje ćemo vidjeti koliki je značaj imao duhan i u drugim granama radinosti. Govorimo više o prošlosti jer su najbolja vremena za sadioce duhana bila posljednje dva desetljeća 19.  i prva u 20. vijeku. Otkupna cijena je bila vrlo visoka, a zbog velikih potreba država je sadiocima odobravala veliki broj strukova. U tom periodu duhan je imao najveći značaj i oživljavao gospodarstvo ovog kraja. U poratnim godinama teškoće na koje je naišla kultura duhana izazvale su tešku ekonomsku krizu osobito kod zemljoradničkog stanovništva. Najprije je pala cijena duhana, tako da su sadioci u velikom broju izgubili interes za sađenje i nisu ga uređivali kao ranije; kasnije su došla i velika ograničenja u količini sađenja. U najnovije vrijeme (1936 g.) ove su teškoće bile znatno ublažene što se odmah opazilo u ojačanom interesu za kulturu duhana i oživljavanju gospodarskog života.
        Gajenje duhana ne dozvoljava se podjednako u svim dijelovima oblasti. Duhan se više gaji na plitkim zemljištima po vapnenačkom i dolomitskom obodu a manje po dnu polja; više po nižem jugoistočnom obodu, gdje su noći znatno toplije nego po višem sjeverozapadnom obodu, koji je jače izložen hladnim noćnim vjetrovima sa visokih dinarskih planina. U jugoistočnom hercegovačkom dijelu, gaji se znatno više duhan nego u sjeverozapadnom dalmatinskom. 1937 god. u hercegovačkom dijelu na 13 864 stanovnika gajeno je 22 055 892 struka duhana, a u dalmatinskom dijelu na  21 151 stanovnika samo 13 540 759 ili na jednog stanovnika u hercegovačkom dijelu 1591 struk, a u dalmatinskom samo 640. Više duhana sade sela koja imaju veće posjede po obodu polja od onih koja su bogata posjedima po dnu polja: Mamići sa 2 395 stanovnika gajili su 1937 g. 6 377 015, Ružići sa 1959 stanovnika – 3 326 982 struka a Drinovci koji su bliže obodu polja sa 3 339 stanovnika – samo 3 463 128 strukova. Iz ovih podataka se lijepo vidi spomenuta razlika između sela koja imaju posjede pretežno po obodu ili po dnu polja. Krajnje selo na jugoistoku Mamići (2 395 stanovnika) gajilo je 6 377 015 strukova, a krajnje selo na sjeverozapadu Lokvičići (2 590 stanovnika) gajilo je samo 110 567 strukova, što također potvrđuje ranija izlaganja. Usporedimo li Mamiće i Runoviće, sela hercegovačkog i dalmatinskog dijela koja najviše gaje duhan, onda vidimo da u Mamićima na jednog stanovnika dolazi 2 663 struka, a u Runovićima samo 1 111.
        Kultura duhana je pokretala i oživljavala gospodarski život osobito hercegovačkog dijela. Pokušaji za vrijeme duhanske krize da se nađe zamjena ovoj kulturi nisu dali zadovoljavajuće rezultate. Opadanje kulture duhana izazvalo je jače iseljavanje. Ali prihodi od iseljenika pristižu neravnomjerno, u izvjesno su vrijeme bili vrlo obilni (1924-28) pa kasnije (poslije 1930) pali su na neznatnu vrijednost. Prihodima od iseljenika često i nevješto upravljaju oni koji ih nisu zaradili; a nije rijedak slučaj da i same one, koji su zaradili taj novac, zanosi njihovo relativno i momentalno bogatstvo, tako da njim štetno upravljaju, dok ovih negativnih osobina nema kod periodičnog prihoda od kulture duhana.
        Loza se gaji u većim količinama u dalmatinskom dijelu, jer je veći dio površine Gornjeg Polja (dio polja na sjeverozapadu od puta Kamen Most-Imotski) vrlo pogodan za kulturu loze. Prostraniji dio hercegovačkog dijela polja biva periodično plavljen; pored toga muslimani posjednici ranije nisu rado dozvoljavali kulturu loze a kasnije, radi dobrih prihoda od duhana, nije se osjećala potreba za gajenjem loze. Loza nije pogodna da zamijeni duhan, jer postoje samo male konobe i veći dio berbe zemljoradnik potroši sam, a male količine prodaje po niskoj cijeni. Prihod od duhana dolazi početkom zime onda kada je najpotrebniji, što nije slučaj sa prihodom od loze. U novije doba povećao se broj malih konoba, što je izazvalo smanjivanje prodaje vina u samom području, a teško je dobiti tržišta, jer se u većini susjednih područja gaji loza. Kultura loze traži izvjesnu umiješanost, ulaganje novca i truda prije berbe koja se mora čekati izvjestan broj godina; zato ova kultura bolje odgovara imućnijim stanovnicima. Duhan je prvenstveno kultura hercegovačkog dijela dok je loza dalmatinskog, a najjači vinogradari su imućniji stanovnici Imotskog. U teškim danima zemljoradniku je najlakše odreći se vina, a to je bio slučaj u godinama, kad je prihod od duhana bio vrlo slab; uslijed svega toga opala je i cijena vina. Može se reći da prihodi od kulture duhana i loze idu usporedno; kad je dobro duhan plaćen povećava se cijena i potrošnja vina i u tom su se dva dijela ispitivane oblasti: duhanski, hercegovački i vinogradarski, dalmatinski međusobno ekonomski dopunjavala. Poslijeratno širenje kulture loze dosta je poremetilo ovu razmjenu dobara, koja je ranije postojala među pojedinim dijelovima.
        Gajenje povrća ima vrlo skromne razmjere. Ono se gaji samo da zadovolji potrebe proizvođača i male pijace u Imotskom, iako su duž toka Vrlike dosta povoljni uvjeti za gajenje povrća. Slabo razvijeno gajenje povrća sigurno stoji u vezi s lošim prometnim vezama s primorjem. Slično je i sa gajenjem voća. U novije vrijeme se nastojalo da se unaprijedi voćarstvo, ali ti pokušaji slabo napreduju radi nesigurnosti ploda, što je posljedica promjenjivosti vremena u proljeće, kad voće cvjeta, i čestih ljetnih suša.
        I ovako slabo razvijeno voćarstvo više je zastupljeno u dalmatinskom dijelu i duž sjeveroistočnog oboda polja, gdje je klima blaža i uopće zemljoradnja raznovrsnija (u Prološcu i pored Imotskog uspijeva i maslina). Gajenje svilene bube je vrlo mladog datuma i imalo je uspjeha samo u nekim selima jugozapadnog oboda (Podbablje i Runovići).
        Iz dosadašnjih izlaganja se vidi da je polikultura karakteristika zemljoradnje u našem području. Zemljoradnik na svom posjedu gaji sve one kulture koje su mi potrebne, raspoređujući ih po onim dijelovima imanja koji pojedinim kulturama najbolje odgovaraju. Posjednik teži da što više smanji broj dobara koje mora kupovati, jer mu je najteže doći do novčanih prihoda. Pri određivanju koliko će jedne kulture gajiti zemljoradnik pazi da jedna ne bi bila na štetu druge, tj. da rad oko jedne ne onemogući održavanje druge. Ovo se često događa sa kulturom duhana, koja pod jesen traži veliki rad, tako da su oko uređivanja duhana izvjesno vrijeme zauzeti svi članovi obitelji. Domaćinstva sa velikim brojem članova a malim posjedom gaje često velike količine duhana, jer raspolažu obilnom radnom snagom a prihod od duhana daje im najviše sredstava za zadovoljavanje ostalih potreba. Naprotiv, obitelji sa većim posjedima a malim brojem članova gaje male količine ili uopće ne gaje duhan; pored ostalih dobrih osobina duhan, dakle ima i jednu vrlo dobru socijalnu stranu. Tako se na malim posjedima hercegovačkog dijela javlja težnja ka monokulturi (duhana). S obzirom na klimatske prilike, sastav zemljišta i način gajenja duhan najuspješnije rješava važan problem seljačke ekonomije (novčani prihod) a s druge strane osigurava uspjeh i kulture loze koja također ima isti zadatak.
        Naglasili smo da razni dijelovi obrađenog zemljišta imaju drukčije osobine i pogodni su za različite kulturne biljke. Osobina je zemljoradnje da se gaji više kulturnih biljaka; zato je potrebno da zemljoradnik posjeduje zemljišta različitih osobina. Svaki posjed sastoji se redovno iz dva dijela: posjeda po obodu «u brdu» i posjeda po dnu polja. Zemljoradnički posjedi su, dakle, razbacani. Pored navedenog razbacanost posjeda ima i drugih uzroka: pri dijeljenju imanja među nasljednike posjedi se tako dijele da svaki sudjeluje i u boljim i u slabijim zemljištima. Nije uvijek moguće kupiti zemljište u blizini ranijeg posjeda već na različitim odstojanjima, što je također pridonijelo razvijenosti posjeda. Kako su se kupovanja pretežno vršila u dalmatinskom dijelu, to su u ovom dijelu i imanja razbijenija.
        Posjedi u ravnici po dnu polja imaju geometrijski oblik i njihova je granica strogo određena i brižljivo se čuva, jer i male površine predstavljaju relativno veliku vrijednost. Granice među posjedima dna polja određene su brazdama, u kojima su na izvjesnim odstojanjima zabodeni kameni blokovi «mejaši». «U brdu» po obodu posjedi su se začeli oko «dolaca», koji predstavljaju rastresite pokrivače dna ponikvi; od ovih jezgri posjed se postepeno širio na štetu općinske svojine, koja je služila za pašnjak. Posjedi po obodu imaju redovno nepravilan oblik, jer se jače šire u onom pravcu gdje ima više rastresitog zemljišta, što daje glavnu vrijednost imanju. Posjedi po obodu, duž putova i u blizini kuća, ograđeni su kamenim zidovima, koji olakšavaju čuvanje od stoke.
        Dijelovi posjeda po obodu i dnu polja međusobno se razlikuju i po načinu obrađivanja. Na malim obrađenim površinama po obodu gaje se kulture koje traže veliki i pažljiv rad i moraju se obrađivati u toku rasta biljaka (duhan i povrće). Skoro jedino oruđe za obrađivanje zemljišta po obodu jeste motika i održavanje ovog dijela posjeda zadaje najviše posla zemljoradniku. Dijelovi imanja po dnu polja obrađuju se drvenim ralom koje ima metalnu oštricu («lemiš») ili metalnim (tvorničkim) plugom. U novije doba metalni plug sve više potiskuje drveno ralo, a tim i brža konjska vuča sporu volovsku, koja se upotrebljavala pri obrađivanju ralom. Mehanička sredstva ne mogu se nikako upotrebljavati za obrađivanje zemlje, jer su posjedi mali. Pri okopavanju kukuruza redovno se upotrebljava motika, tako da ovo oruđe ima veliki značaj i pri obrađivanju dna polja. Pod utjecajem sa strane, koji je došao preko iseljenika, napredniji i imućniji zemljoradnici upotrebljavaju u novije doba za okopavanje kukuruza mali i plitki plug «okopač» ili «ogrtač», koji vuče konj. U ovom kao i u ostalim krškim područjima glavnu ulogu pri obrađivanju zemljišta ima fizička snaga čovjeka; čovječje su ruke osovina svih sprava koje služe za obrađivanje. Svaki plod zemlje plati zemljoradnik napornim radom.
        Poboljšavanje zemljišta radi dobivanja bolje žetve vrši se na nekoliko načina. Posjedi po obodu se periodično gnoje i vrše se zamjene kultura: poslije krumpira sadi se duhan ili sije žito, ali tako da se za duhan redovno đubri zemljište. I u neplavljenim dijelovima dna polja zemljište se popravlja gnojenjem a manje smjenama kultura, jer su za zemljišta jedina pogodna za sijanje ozimih, bijelih žita, loze i duhana. Redovno se smjenjuju žito i duhan, ukoliko je dozvoljeno sađenje duhana, a u Gornjem polju kukuruz i pšenica. Na dijelovima srednjih i većih posjeda periodično se sije djetelina radi poboljšavanja i čišćenja zemljišta. Na plavljenom zemljištu se ne čine slične mjere. Ovdje se smjenjuju kulture kukuruza i prosa, kad je posjednik na to primoran dugim trajanjem poplava, o čemu je ranije bilo govora. Poplave redovno ostavljaju velike količine raspadnutih organskih ostataka i na taj način poboljšavaju zemljište; tako su druge mjere nepotrebne. Pošto je u našem prostoru  oskudica u zemljištu pogodnom za obrađivanje, to se vrlo rijetko ostavlja da se zemlja «ležanjem» poboljša.
        Jedan od najvažnijih i najtežih poslova za zemljoradnika je borba za vodu i protiv nje. Od vremena kada će voda iz polja oteći zavisi kojom će kulturom i hoće li se uopće zasijati zemljište. Da bi otklonili ovu veliku teškoću sami su stanovnici poduzimali teške, a često i uzaludne radove. Uređivali su i proširivali  ponore i uzalud tražili  nove tamo, gdje ih nije bilo. Oko ovog teškog problema stvorile su se čitave legende. Država je također radila na odvodnjavanju polja i najviše je učinjeno proširivanjem glavnog ponora Šajnovca. Glavni dio  posla još uvijek ostaje neobavljen i velike površine najplodnijeg zemljišta u polju ostaju izložene stalnoj opasnosti. Melioracione radove treba tako izvršiti da se poplave sasvim ne otklone, već ćemo učiniti da čovjek postane njihov gospodar. Govoreći o hidrografskim osobinama, mi smo vidjeli kakve su prirode poplave u ovom polju.
        Kao što je teška i važna borba protiv vode isto je tako teška i borba za vodu. Srpanj i kolovoz odlikuju se malom količinom padalina a bilo je godina kad u tim mjesecima uopće i nije bilo kiša. Za kulturu kukuruza koja je najvažnija za stanovnike ovog područja kiše su u ovim mjesecima najpotrebnije. Sredstva kojima se vrši borba za vodu isto su tako slaba kao i sredstva protiv vode. Na određenim mjestima stanovnici pregrađuju korito Vrlike i na taj način izdižu nivo vode, koja se za to izrađenim kanalima odvodi na obrađena zemljišta. Rijeka se uzastopce pregrađuje, idući nizvodno, po utvrđenom redu koji je zasnovan na starim običajima. Posao oko navodnjavanja vrše vlasnici zemalja koje se navodnjavaju, a drugi budno i nestrpljivo čekaju, kad će na njih doći red. Od vremena navodnjavanja ovisi i sama žetva i taj se rad vrši sa mnogo živosti; zato je razumljivo što često dođe do neželjenih sukoba pri ovim radovima. Kako su sprave za navodnjavanje vrlo primitivne, jer se ustave prave od dasaka, to se velike količine vode pri tome izgube; od toga najviše stradaju posjednici zemljišta u nižim dijelovima, oko donjeg toka Vrlike. Na ove posjednike dođe red kasno ili uopće i ne dođe. Vlasnici zemljišta u Bijelom Polju, dakle, najviše stradaju i od poplava i od suše.
        Stočarstvo. – Iz naših izlaganja o zemljoradnji vidi se da je stočarstvo vrlo potrebna gospodarska grana. Velike dijelove obrađene zemlje, naročito za izvjesne kulture, treba često gnojiti; osim toga, stoka krupnog zuba je potrebna za vuču pri obrađivanju zemljišta. Iako su potrebe za stokom vrlo velike, uvjeti za stočarstvo su dosta nepovoljni. Pašnjaci za sitnu stoku po obodu polja su malog prostranstva i vrlo oskudni, a visoke planine su dosta udaljene. Dijelovi oboda sa više rastresitog zemljišta, pogodna za pašnjake i bujniji razvoj biljnog pokrova, redovno su obrađeni. I pored ovih općih osobina ipak se opažaju razlike među pojedinim dijelovima u broju i vrsti stoke.
        Na 21 151 stanovnika dalmatinski dio gaji oko 12 000 komada sitne stoke; a u hercegovačkom dijelu na 13 864 stanovnika gaji se oko 15 500 komada. Stanovnici dalmatinskog dijela gaje, dakle, znatno manje stoke ove vrste. Ali u cijelom području uopće gaji se vrlo malo sitne stoke: na jednog stanovnika ne dolazi prosječno ni jedan komad. Stoku sitnog zuba skoro isključivo predstavljaju ovce, jer je gajenje koza radi njihovog štetnog utjecaja na šumski  pokrivač zabranjeno, a i pašnjaci malog prostranstva nisu pogodni za tu vrstu stoke. Pored toga ova vrsta stočarstva nailazi i na druge teškoće. Ljeta su vrlo sušna i tada na oskudnim pašnjacima stoka teško nalazi i najmanje količine hrane. Da bi izbjegli ovu teškoću i spasili svoju stoku od ljetnog gladovanja, vlasnici je daju bosanskim stočarima koji je odgone i izdržavaju na ljetnim ispašama po planinama Vranu, Ljubuši («Ljubi») i Čvrsnici. Krajem svibnja silaze bosanski stočari, zakupnici paša na spomenutim planinama, i skupljaju stada ovaca koja će izdržavati na planinskim pašnjacima do druge polovine rujna. Za svaku ovcu, koja daje mlijeko, daju zakupnici vlasniku po 1 kg. Sira i 0,5 kg. Masla. Glavni prihod koji imaju stočari od uzetih ovaca je mlijeko i gnoj. Davanje stoke na planinske ispaše ostatak je ranijih velikih stočarskih kretanja iz hercegovačke Bekije na susjedne bosansko-hercegovačke planine. O ovome svjedoče i današnja rijetka izdizanja koja vrše sami vlasnici stoke. Neki stanovnici Gorice izgone ljeti stoku u Vučipolje, iz Sovića u Luke, Staro Polje i Trebistovo, iz Ružića u Vučipolje, i iz Drinovaca u vrlo malom broju u okolinu Tomislavgrada; iz Gruda i Mamića nema više ovakvih kretanja.
        Prije okupacije hercegovački dio mogao je radi političkih razloga mnogo lakše vršiti ova stočarska kretanja; to je i uzrok zašto su se jedino u ovom dijelu i očuvala. Mogućnost stočarskih kretanja objašnjava zašto je u hercegovačkom dijelu i pored manjeg prostranstva pašnjaka gajenje sitne stoke više razvijeno. Većem razvoju ovog stočarstva u hercegovačkom dijelu ima i drugih uzroka: veća potreba gnoja radi jače razvijene kulture duhana neka su naselja (Mamići, Ružići i Grude) sasvim ili većim dijelom visoko na obodu, gdje ima više pašnjaka. Da položaj naselja utječe na broj sitne stoke vidi se po tome što u Gorici, koja je bliže dnu polja, na dva stanovnika dolazi samo jedan komad sitne stoke, dok u Ružićima na dva stanovnika tri komada; slične se razlike mogu vidjeti i u dalmatinskom dijelu, jer je za ovce glavna ispaša po obodu. Ovce koje se više hrane po dnu polja stradaju od metilja. Kao što su teški uvjeti za izdržavanje sitne stoke ljeti, isto tako je teška ishrana i u toku zime. I tada ovce ne mogu naći dovoljno hrane na pašnjacima, te im zato treba spremiti u kući dovoljnu količinu hrane.  Zimnica za ovce se sastoji osobito iz osušenog jasenovog lišća i teško sakupljene trave. Prikupljanje zimnice je težak i spor posao, a nema ni dovoljno šuma gdje bi se lišće moglo ubrati; pored toga ovaj posao pada u isto vrijeme kada i glavni rad oko kulture duhana, te je teško odvojiti jedan dio obitelji koji bi se posvetio ovom poslu. Iako je za kulturu duhana stočarstvo vrlo potrebno, ove gospodarske grane se isključuju. Ranije, kad su vršena daleka stočarska kretanja, prikupljana je i zimnica na ljetnim ispašama i donošena u jesen pri povratku stoke. I danas se veliki dio stočne zimnice kupuje u bosanskim krajevima na sjeveroistoku. Ove teškoće oko prikupljanja zimnice vrijede i za druge vrste stoke, o kojima će dalje biti govora. Svi navedeni razlozi ograničili su gajenje sitne stoke na ovako skromne razmjere.
        Stoka krupnog zuba, s obzirom na kršku prirodu zemljišta, gaji se u znatnijem broju. Ali je i ova vrsta stočarstva slabo razvijena, jer tek na svakih 7 stanovnika dolazi po jedno govedo (u hercegovačkom dijelu 1982, u dalmatinskom 2893, svega 4875 komada). Uzrok ovako malom broju goveda je također oskudica pogodnih pašnjaka: dno polja je većim dijelom obrađeno, osobito u dalmatinskom dijelu. Veliki dio naselja u hercegovačkom dijelu leži dosta visoko na obodu i zato se ne mogu iskoristiti (prostraniji) pašnjaci po dnu polja. Goveda su drukčije raspoređena od sitne stoke: sela bliže dnu polja gaje više goveda od sela po obodu polja. U Dragićini na svakih pet stanovnika dolazi jedno govedo, u Drinovcima tek na svakih osam stanovnika; isto vrijedi i za sela dalmatinskog dijela. Sela u neposrednoj blizini polja imaju pogodnije pašnjake za goveda; pored toga gaje u dosta velikom broju u volove koji služe za vuču drvenog rala.
        Slično stoji i sa teglećom stokom koja se gaji u vrlo malom broju. U hercegovačkom dijelu jedno grlo tegleće stoke dolazi na svakih 10, a u dalmatinskom tek na svakih 15 stanovnika. Pod teglećom stokom u našoj oblasti podrazumijevamo konje, mazge i magarce. Dvije posljednje vrste gaje se više u selima koja su bliže plavljenom dijelu i visoko po obodu, jer se one bolje prilagođavaju slabijoj zimnici, koja se dobiva iz plavljene zone (sušene stabljike kukuruza, sijerka i prosa) i oskudnim pašnjacima vapnenačkog oboda. Ovo se lijepo vidi u razlici između hercegovačkog i dalmatinskog dijela. U hercegovačkom dijelu jednu trećinu tegleće stoke predstavljaju mazge i magarci (487 mazgi i magaraca prema 891 konja), dok je u dalmatinskom dijelu spomenuti odnos znatno drukčiji (339 mazgi i magaraca prema 1086 konja). U selima krajnjeg sjeverozapadnog dijela (Lokvičići, Postranje i Proložac) gaje se, iako u manjem broju, skoro isključivo konji. Broj tegleće stoke danas je u opadanju, jer razvijanje automobilskog prometa potiskuje kolski a donekle i tovarni promet za koji je ranije bio potreban znatno veći broj konja.
        Svinje se gaje također u vrlo malom broju, jer se ishranjuju isključivo hranom koja je spremljena u kući ili ju je čovjek sakupio na posjedima. Ova vrsta domaćih životinja još više no druge traži veliku brigu i trošak. Jedna obitelj može gajiti najviše jedan ili dva komada, a siromašne obitelji ne mogu ih uopće izdržavati. I u ovoj se vrsti opaža razlika između pojedinih dijelova. U selima oko plavljenih dijelova, na kojima se siju kukuruz, sijerak i proso gaji se veći broj svinja, jer se izvjestan dio žetve spomenutih kultura upotrijebi za njihovu ishranu. Ali, kao što je nestalna žetva u plavljenim dijelovima, tako je nestalan i broj domaćih životinja koje od nje zavise. Slično stoji i sa gajenjem peradi.
        U ranijem odjeljku smo vidjeli, kako je razvijena i raznovrsna zemljoradnja, dok za stočarstvo vidimo da je od znatno manje važnosti. Područje je prenaseljeno (106 na km2), a rastresita zemljišta po dnu polja predstavljaju veliku vrijednost za okolne siromašne krške terene  i ne mogu se ostaviti za livade i pašnjake. Ljudi nastoje da sa svog posjeda dobije što veći prihod. U zemljoradnji se gaje kulture koje traže veliki rad i ne dozvoljavaju da obitelj izdvoji članove koji bi stalno vodili brigu o stadu i u određeno vrijeme prikupili potrebnu hranu za zimu. Skupo izdržavanje stoke nije pogodno za gospodarstvo stanovnika, jer dalje na sjeveroistoku leži izrazito stočarsko područje, s kojim se ovo ne može boriti na stočnom tržištu.
        Zanati i druga zanimanja. – Zemljoradnja je glavno zanimanje, i u njoj se primjećuje težnja stanovnika da na svom imanju gaje sve potrebne kulture, kako bi gospodarski bili što samostalniji. Gospodarska samostalnost bila je ranije potpunija, jer je bila razvijena kućna radinost. Veći dio potreba u odijelu i obući za članove obitelji izrađivali su sami ukućani. Vještina pojedinaca ogledala se u rijetko bogatoj, naročito muškoj, narodnoj nošnji koja se danas naglo gubi. Radi vještine u ovom radu pojedinci su počeli raditi i za druge, naročito žene koje su dobro tkale gruba domaća sukna i vezle odijela. Koliki je značaj ranije imala izrada domaćih sukna pokazuju česte «stupe» oko vrela Tihaljine, u kojima su sukna zbijana i dotjerivana za upotrebu. Danas većina ovih stupa miruje ili vrlo rijetko radi.
        Duhan i iseljavanje razbili su ovako ekonomski zatvorenu obiteljsku zajednicu. Oživjela je trgovina, i novcem, primljenim za duhan i od iseljenika, kupovao je stanovnik ovog kraja tvorničke i zanatske prerađevine, uvezene iz drugih krajeva. Zanatstvo koje, kao što smo rekli, nikada i nije imalo veliki značaj nije se moglo, dakle, ni kasnije razviti. Uvezeni i jeftin tvornički i zanatski proizvodi onemogućili su život domaćem zanatstvu, koje je tek počelo da se razvija. Ukoliko danas ima zanata po selima oni se redovno vrše uz zemljoradnju kao sporedna zanimanja. Među ovim zanatima glavni su kovački i zidarski. Svako selo ima po jednog  ili dva kovača koji izrađuju i popravljaju razna oruđa, potrebna u pojedinim zemljoradničkim radovima. Pored toga izrađuju jake ključanice i opravljaju kola.
        Ovaj zanat se bori sa sve većim teškoćama, jer tvornički proizvodi potiskuju kovačke izrađevine a automobil kola, čije su popravci davali kovačima veliki dio posla. I zidarski zanat je sporedno zanimanje. Ovaj je zanat više razvijen u dalmatinskom dijelu što je posljedica povijesnih prilika. U dalmatinskom dijelu, kao što ćemo kasnije vidjeti, građene su od ranije  udobnije kuće i postojalo je jedno gradsko naselje u kome su se stanovnici mogli naučiti i izvježbati u zidarstvu. Još krajem 19. vijeka u dalmatinskom dijelu glavne zidarske radove, osobito građenje crkava, vršili su zidari iz Italije, kojima su pomagali («argatovali») stanovnici okolnih sela. Stanovnici dalmatinskog dijela odlazili su i u primorske gradove da i tamo pomažu talijanskim zidarima i tako su pored  njih učili zidarski zanat. Svega ovoga nije bilo u hercegovačkom dijelu. Kasnije ćemo vidjeti da su i begovske kuće dosta slabo i nevješto zidane. Najviše zidara ima iz bliže okolice Imotskog, radi veće blizine gradskog naselja, i iz Poljica. Razvijenost zidarstva u Poljicama je u vezi i sa preradom pločastog vapnenca. Pločasti vapnenac je ranije redovno upotrebljavan za pokrivanje svih bolje zidanih kuća a najviše se dobivao u prostoru oko Poljica. Preradu drveta po selima također vrše zidari, ali to su redovno dosta grubi radovi i potrebe u boljim prerađevinama, ukoliko ih selo traži, podmiruju prvenstveno zanatlije iz Imotskog. Po selima ne susrećemo, dakle, ljude koji žive od zanata i potrebe u boljim zanatskim prerađevinama podmiruju Imotski i druga mjesta u bližoj okolici.
        Ranije je bilo dosta razvijeno kiriđisko zanimanje. Većina trgovaca je imala  svoja kola i konje, a pojedini vlasnici kola radili su samo za druge. Kolima je dovezena razna roba sa najbližih željezničkih stanica (Mostara i Čapljine) ili iz pojedinih mjesta u primorju, a iz Bosne poglavito drvo; izvožen je u prvom redu duhan za račun države i prevoženo vino i drugi produkti u Bosnu. Uvođenjem automobilskog prometa potisnuto je ovo zanimanje koje je davalo zarade znatno većem broju ljudi.
        Moramo spomenuti jedno zanimanje, koje još nema veliki značaj, ali izgleda da će ga sve više dobivati. Dugo vremena ovo je područje bilo granični kraj između Turske i u početku Venecije a kasnije Austrije. Ovakav položaj je izazvao dozvoljenu i nedozvoljenu razmjenu dobara između spomenutih država. Ovim su se bavili naročito stanovnici sela na siromašnim krškim zaravnima, sjeverozapadno od ovog kraja. Kad je nestalo političke granice stanovnici spomenutih sela počeli su se odavati jednom naročitom tipu trgovine po susjednim područjima i raznim krajevima bivše monarhije: o svojim ramenima nosili su raznu galanterijsku robu koju su prodavali putujući po selima i na razne pazare. Ove neobične trgovce zovu raznim imenima: «galantari», «pokućari» i «torbari». Imena su im data prema robi i načinu, kako je prodaju i nose; u samom  prostoru najviše je rasprostranjen naziv «galantari». Galantari danas odlaze u razne krajeve naše zemlje, i po većini srednjoeuropskih i zapadnoeuropskih zemalja. Na putu ostaju redovno preko ljeta i vraćaju se početkom ili sredinom prosinca da ponovo otputuju u rano proljeće. Neki ostaju na poslu preko cijele godine i to u prvom redu neženjeni. U ovom neobičnom zanimanju, osobito u stranim zemljama, imaju velikih teškoća radi nepoznavanja jezika a i zakonodavstva nekih zemalja čine im prepreke. I pored svih teškoća galantari se vrlo brzo i vješto snalaze u raznim zemljama i zarađuju skromne sume. Zarađenim novcem pomažu svoje obitelji i omogućuju im nešto udobniji život, a time privlače i druge da se odaju ovom zanimanju; tako glalantarstvo se sve više širi i zahvaća nova sela. Plodnost polja i sigurnost prihoda od kulture duhana dugo su sprečavali prodiranje galantarstva u naše područje; kada su u poratnim godinama ovi izvori dijelom popustili počelo je i galantarstvo prodirati. Danas galantara ima samo iz sele krajnjeg, sjeverozapadnog dijela: Lokvičićima (oko 50), a u manjem broju iz Postranja, Prološca, Glavine i Krivodola. Iako galantarstvo dosta privlači stanovnike, ono se postepeno i bez velikih skokova širi. Galantari počinju rad i održavaju se međusobnom pomoći i pojedinac bi se teško mogao bez pomoći iskusnijih snaći u novom kraju, gdje ne poznaje ljude i prilike, a u drugim zemljama ni jezik. Organizacija ovog neobičnog zanimanja kao i njegove posljedice vrlo su zanimljive, ali bi nas izlaganje o njima mnogo udaljilo od našeg glavnog predmeta.
        Kao što su teške gospodarske prilike posljednjih godina izazvale prodiranje galantarstva u sjeverozapadne dijelove, isto tako su izazvale jačanje krijumčarenja duhana u jugoistočnom dijelu, gdje se i dobiva najbolji duhan. Velika razlika, između otkupne cijene i cijene po kojoj se duhan mogao privatno prodati, povukla se mnoge ljude da se i pored najvećih teškoća prihvate ovog opasnog zanimanja. Krijumčarenje je bilo naročito razvijeno u godinama, kada je duhan otkupljivan po vrlo niskoj cijeni, jer je tada zarada na krijumčarenom duhanu bila najveća.
        Ova je oblast vrlo siromašna zanatima i drugim sporednim zanimanjima. Uzroke ovakvog siromaštva u sporednim zanimanjima iznijeli smo u ranijim izlaganjima.


Promet i trgovina


        Imotsko Polje je izduženo u pravcu sjeverozapad-jugoistok. Iz ovih pravaca je najlakši pristup u polje i samo područje najprohodnije. Prirodno bi bilo da ovim uzdužnim pravcem ide glavna prometna linija. Vidjeti ćemo da su se u normalnim vremenima prometne linije prilagođavale ovim geografskim uvjetima i samo radi osobitih povijesnih prilika i političke izdvojenosti od ovog su nastupila odstupanja. Danas, kad je nestalo ovih povijesno-političkih razloga, izgleda da će ponovno dobiti glavni značaj uzdužni put koji traži geografski položaj i reljef Imotskog Polja.
        U rimsko doba, kada su i susjedna područja bila pod jedinstvenom političkom upravom, prolazio je glavni uzdužni put dalmatinske Zagore («Via romana») kroz ovo područje. Rimski put je spajao prostore u dolini Cetine sa slivom donje Neretve i izvjesno bio od velike strateške, gospodarske i kulturne važnosti. Poslije rimske uprave nastalo je dugo doba političke nestalnosti koje je štetno utjecalo na prometne prilike. Novo doba sređenih političkih odnosa u dalmatinskom dijelu nastalo je tek poslije požarevačkog mira, kad je ovaj dio došao pod venecijsku vlast. Ali u prometnom pogledu nije naš kraj ni ovim mnogo dobio. Dalmatinski dio je bio najistaknutiji dio venecijanskog posjeda prema sjeveroistoku. Ovakav je položaj ostavio štetnih posljedica u prometnim prilikama. Venecijanska uprava je održavala i osiguravala samo vezu koja je spajala ovaj prostor sa primorjem: mjesto uzdužnog puta iz  rimskog doba, radi novih političkih prilika, počinje dobivati glavni značaj jedan poprečan put. Političke prilike nisu  dozvolile ni kratkoj francuskoj upravi da oživi stari rimski put, iako je ona bila uložila veliki napor da uredi prometne prilike. Mjesto starog rimskog puta francuska je uprava izgradila novi put kroz svoje posjede bliže moru. On prelazi preko prijevoja Turije (715 m) koji su Rimljani u svoje vrijeme vrlo oprezno izbjegli. Građenjem «Napoleonskog puta» propala je nada da će uzdužni put dalmatinske Zagore biti ponovo proveden kroz Imotsko polje, koje je tim ostalo po strani. Ovakve je prilike zatekla austrijska uprava i njima se prilagodila. Nastojanjem austrijskih vlasti spomenuti poprečni put je produžen do Mostara i tim dobio još veći značaj za naš kraj. Kasnije su sagrađeni i sporedni putovi koji spajaju Imotsko polje sa mjestima na sjeverozapadu i dolinom donje Neretve na jugoistoku. Od ovih sporednih putova može vremenom postati uzdužni put vrlo velikog značaja, kojim bi ova oblast mnogo dobila u prometnom pogledu. Podizanjem i uređenjem nastavaka ovih putova prema sjeverozapadu preko Livna i Grahova dobila bi se dolinom Une bez velikih terenskih teškoća najkraća i najpogodnija veza između gornje i srednje Posavine i zapadne Bosne s jedne i južnog primorja s druge strane. U Imotskom Polju bilo bi jedno od najvažnijih raskršća na ovom putu.
        Na karti (sl. 2) se vidi današnje stanje i raspored glavnih putova. Naglasili smo da je sada za ovu oblast najvažniji put koji ide u pravcu istok-zapad i spaja srednji dio doline Neretve, odnosno Mostar sa primorjem. Ovaj put je s jedne strane najkraća veza sa željezničkom prugom, kojom Imotsko Polje dobiva kontinentalne proizvode, u prvom redu žito i građevinski materijal, a s druge strane ovaj je put najkraća veza s mjestima u primorju iz kojih se dobivaju; kolonijalni, mediteranski proizvodi, cement i dr. Ovim se putem izvozi u primorje stoka a u sela dalmatinske Zagore bosansko drvo. Dio poprečnog puta, koji spaja Imotsko Polje sa primorjem, jeste najprometnija linija. Sporednim putovima, koji izbijaju na put što spaja ovu oblast sa Mostarom, dolaze stoka, drvo i žito, glavni proizvodi bosanskog zaleđa. Pored ovog glavnog puta postoji i drugi put do željezničke pruge; to je spomenuti logitudinalni put Imotski – Čapljina. On je nešto duži, ali je manje naporan, jer ne mora savlađivati velike i opasne nagibe kao put za Mostar; zato se put za Čapljinu pretpostavlja putu za Mostar pri dovozu većih tereta.
        Pored navedenih kolskih putova sporedni putovi spajaju manja mjesta koja su ekonomski i administrativno vezana za naše područje. Oni su podignuti nastojanjem općine, i ona vodi brigu oko njihovog održavanja. Najvažniji od ovih putova ide od Glavine preko Studenaca do Lovreća, i od  Studenaca za Livno i Tomislavgrad; ranije smo naglasili koliki bi značaj vremenom mogao imati ovaj put. Nedostaci i potreba putova ukazuju se osobito u novije vrijeme, kada je na glavnim putovima počeo prevladavati automobilski promet. Neprirodne političko-administrativne prilike ogledaju se štetno i u prometu. Radi politike podvojenosti sagrađen je put od Posušja do Gorice, kojim se danas vrši vrlo slab promet. Naprotiv, nema vrlo potrebnog puta duž jugoistočnog oboda kuda je nekada prolazio glavni put («Via romana»).
        Na svim spomenutim putovima vršio se u predratnim i prvim poratnim godinama dosta živ kolski promet. Mnogobrojne kiriđije su izvozile i uvozile raznu robu. Između pojedinih mjesta na kraćim odstojanjima i slabijim putovima razvijen je tovarni promet, za prijevoz manjih tereta. Ljudi su se kretali ranije pješački i konjima. Ovaj je promet, kao i tovarni, znatno opao, osobito duž glavnih putova, i to organiziranjem autobusnog prometa; uvođenjem stalnih linija teretnih automobila skoro sasvim je potisnut tovarni i kolski promet, osobito na dužnim odstojanjima.
        Danas imamo na glavnom putu Split – Mostar svakodnevnu autobusnu prugu u jednom i drugom pravcu. Pored spomenute veze iz Imotskog idu za Split svakog dana dvije pruge u jednom i drugom pravcu. Sa Čapljinom je Imotski također vezan sa dvije pruge u jednom i drugom pravcu. Za Metković, Vrgorac i Makarsku postoji veza nedjeljno jedanput, a za sela u krajnjem, sjeverozapadnom dijelu kotara tjedno tri puta. Glavne pruge vrlo dobro su vezane sa drugim autobusnim,  željezničkim i parobrodarskim linijama. Jedna od linija za Split ide sporednim putem preko Studenaca do Lovreća, a  druga se preko Zagvozda veže sa linijom Metković-Split; tako se iz Imotskog polja danas može kretati vrlo brzo i lako u svim pravcima.
        Slično autobusnom prometu dobro je uređen i prijevoz robe. Na glavnim putovima Split-Imotski, Imotski-Čapljina i Imotski-Mostar održavaju se redovne veze teretnim automobilima, tako da i prijevoz robe ide dosta lako i brzo. Kolski promet još se drži na putu za Čapljinu, radi uzroka koje ćemo kasnije vidjeti, kao i na sporednim i slabijim putovima, koji vode u manja mjesta bliže okolice i u bosansko zaleđe (Tomislavgrad, Kupres, Livno i Glamoč). Na putovima koji idu u  bosansko zaleđe održava se kolski promet, jer bogatiji pašnjaci čine izdržavanje konja jeftinijim a prevoze se u jeftiniji proizvodi (drvo). Postepeno, poslije malog zastoja u godinama teže gospodarske krize automobilski promet i na ovim putovima potiskuje kola.
        Automobilskim prometom ne samo da se izvoze proizvodi ovog područja i dovoze oni  koji su njemu potrebni, već se danas preko Imotskog polja vrši prijevozni promet, u prvom redu robe kojoj je potrebna što brža otprema. Roba, koja bi se inače morala otpremati složenim vodenim i željezničkim putem iz Splita do Mostara ili obratno, može se danas otpremiti mnogo brže i jednostavnije teretnim automobilima preko Imotskog. Teretni automobilski promet ima, dakle, iste prednosti u vremenu i brzini kao i autobusni.
        Kao i u ranijem kolskom, Imotski je glavno raskršće i u novom automobilskom prometu; tu je i sjedište pet autobusnih poduzeća. Svakog jutra polaze iz Imotskog tri (nedjeljom samo jedna) autobusne linije; jedna dolazi jutrom i odlazi u podne, dvije su na prolazu oko podne, a tri se ponovo vraćaju navečer. Iz ove statistike redovnih pruga vidi se koliki je značaj Imotskog u autobusnom prometu. Najveća je živost automobilskog prometa u Imotskom srijedom, kad je pazarni dan: tada pored redovnih veza dođe veliki broj automobila iz susjednih područja, osobito primorja; o ovome ćemo detaljnije govoriti u sljedećem odjeljku.
        Postavlja se pitanje: kakve je posljedice imao ovaj preokret u prometu. Kao svaki preokret, tako i ovaj ima svojih dobrih i loših strana. Jedna od glavnih dobrih strana je povezanost sa stranim svijetom, koja se u predratnim godinama nije ni mogla zamisliti u jednom dosta osamljenom području  kao što je ovo. Jutarnja izdanja splitskih i zagrebačkih novina stižu u Imotski već u 11 sati istog dana, sarajevskih već u 9 sati istog dana a beogradskih u 9 sati sljedećeg dana. Isto tako se mogu vrlo brzo dobiti i razni proizvodi iz vrlo udaljenih krajeva. Naglasili smo da brzina i dobre veze sa drugim prometnim sredstvima omogućavaju brzo i lako kretanje u svim pravcima. Modernizirani promet oduzeo je provinciji izoliranost, jednu od njenih prepoznatljivih odlika. Ali je ovaj preokret donio i štetnih posljedica. Propao je veliki broj kolskih kiriđija, a propadaju i mali seoski trgovci. Kakve posljedice ima ova promjena za Imotski, glavno tržište cijelog područja, vidjeti ćemo kasnije. I ovdje moderniziranje smanjuje broj onih koji sudjeluju u zaradi. Usavršavanje i organiziranje modernog prometa stvara nove izdatke i seoskom stanovništvu. Relativno niska cijena (manje od 0,5 din, po km) izaziva seljake na ovaj novi trošak, i oni se odlučuju na put lakše i bez veće potrebe, dok su njihovi prihodi, kao što smo vidjeli, u posljednje doba znatno opali. I ovaj novi izdatak, pored ostalih koji su s njim u vezi, ide na štetu seljačke ekonomije.
        Iz izlaganja o gospodarskim obilježjima mogli smo predvidjeti što stanovnik može od svojih proizvoda prodati, a što mora kupovati. Glavni njegovi proizvodi za prodaju jesu: duhan u cijelom području i vino u nekim selima sjeverozapadnog, dalmatinskog dijela. Duhan je znatno važniji od vina, jer se gaji po cijelom području i u znatno većim količinama. Poznato je, da je država obavezna da otkupi duhan. Prodaja i cijena vina zavisi od prinosa  i ekonomskih prilika, pod kojima stanovnici žive: bogat rod povećava količinu vina na tržištu i snižava mu cijenu, osobito neposredno poslije berbe. Ranije smo naglasili tijesnu vezu između kultura duhana i vinove loze. Kad se duhan gaji u malim količinama ili mu je otkupna cijena niska, opadaju potrošnja i cijena vina. Uzeti ćemo za primjer dvije posljednje godine: 1935 god. gajene su male količine duhana i otkupna cijena mu je bila dosta niska; tada je zemljoradnik prodavao po 160 do 200 dinara. Hektolitar vina a ranijih godina, za vrijeme još veće krize, cijene su bile nekad još niže. 1936. god. gajene su znatno veće količine duhana i otkupna cijena mu je bila nešto viša; zato su 1937 god. potrošene znatno veće količine vina i cijena mu je porasla na 250 do 300 dinara. po hektolitru. Međusobno dopunjavanje kultura duhana i loze ogleda se i u prostoru: mjesta koja gaje najviše lozu (Postranje, Proložac, Krivodol i dr.), gaje malo duhana, i obratno.
        Ostali proizvodi, koje prodaje zemljoradnik, imaju znatno manji značaj. Tu spadaju: stoka, zatim povrće, perad i drugo; posljednje proizvode daju u prvom redu sela neposredne okolice Imotskog i prodaju ih na tržištu ovog grada. Poslije zemljoradničkih, najvažnije mjesto imaju stočarski proizvodi. Duhan se prodaje na naročito organiziranim stanicama, vino neposredno u konobi, a stoka na pazarima koji se održavaju u Imotskom svake srijede. Ovi su pazari najbolje ogledalo gospodarskih osobina: na njima se vide proizvodi koji se donose na prodaju i koji se moraju kupovati.
        Imotski pazari imaju veliki značaj i za susjedne bosanske i primorske oblasti. Pored redovnih veza svake srijede dođe u Imotski veliki broj privatnih automobila iz raznih mjesta u bližoj i daljoj okolici i kola iz susjednih sela i bosanskog zaleđa. Oni koji dolaze sa jugozapada iz primorja većinom se snabdijevaju životnim namirnicama koje uglavnom potiču iz bosanskog zaleđa. Inače tihi, Imotski je pun života u prvoj polovini pazarnog dana. Tu se mogu susreti posjetioci iz raznih mjesta prostranog područja oblasti koje se prostire između Neretve na jugoistoku, Cetine Na sjeverozapadu, Ljubuše i Čvrsnice na sjeveroistoku i Jadranskog Mora na jugozapadu. 
Fot. 1. Obrađeno polje u blizini Postranja.
S desne strane se vidi regulirano korito Suvaje. Naselja leže na  najnižem dijelu vapnenačkog oboda.


Fot. 2. Kultura maslina na prisojnoj strani ponikve Marčinog Polja.


Fot. 3. Položaj Imotskog. Na grebenu između velike ponikve Modro Jezera i manje Jelavića ograde vide se ruševine tvrđave  koja predstavlja jezgru naselja.


Fot. 4. Spajićeva kula u Sovićima u kojoj danas živ nekoliko obitelji . Muslimanski utjecaji se ogledaju u drvenoj građi oko otvora u građenju zidova od slabo tesanog kamena nejednake veličine.


        Imotsko Polje, a u prvom redu njegovo glavno mjesto, leži na dodiru dviju fizičko-geografski i antropogeografski različitih područja. Ovdje je krajnja granica mediteranskih klimatskih utjecaja, a dalje prema sjeveru i sjeveroistoku nastaje planinska zona. Zemljoradničko područje prema moru mnogo pati radi oskudice u vodi, dok stočarska oblast dublje u kopnu ima veće obilje vode, osobito u tercijarnim jezerskim depresijama. Politička granica u toku dva vijeka učinila je da se u našem području dodiruju dva različita kulturna utjecaja: romansko-venecijanski u dalmatinskom dijelu i muslimansko-patrijarhalni u hercegovačko-bosanskom dijelu. Ovakav granični položaj učinio je da je njegovo glavno naselje postalo vrlo važno tržište za razmjenu dobara između dvaju ovako različitih područja. Najvažniji dio prodavača i kupaca, koji dolaze na imotski pazar, nije iz neposredne okolice. Prodavači većinom dolaze iz Bosne a kupci iz primorja. Pazari koji se održavaju u mjestima bliže dalmatinske Zagore: Zadvarju (petkom) i Vrgorcu (subotom) imaju manji značaj i na njih se odgoni stoka koja nije prodana u Imotskom. Ovakav položaj  Imotskog i ranije spomenute prometne veze daju mu kao pazarnom mjestu veliki značaj prema ostalim mjestima dalmatinske Zagore. Redovni pazari ne dozvoljavaju da okupljanja («derneci»), koji se drže o glavnim crkvenim blagdanima u okolnim mjestima, dobiju onoliki značaj za razmjenu dobara kao u drugim područjima. Na derneke se dolazi više radi vjerskih razloga i uveseljavanja.
        U toku 1934. god. dotjerano je na imotski pazar 22 308 a prodano 10 331 komad stoke. Najviše otpada na svinje (dotjerano 6 862, a prodano 3 106 komada), zatim dolaze ovce (dotjerano 6 752, a prodano 3 809 komada), goveda (dotjerano 6 450, a prodano 3 393 komada), dok su konji vrlo slabo zastupljeni (dotjerano 33, a prodan samo 1 komad). Po mjesecima su najbolji jesenji (listopad, studeni), zatim proljetni (svibanj i lipanj) pazari, a slabiji su za vrijeme zimskih i ljetnih mjeseci. Uspoređujući ove podatke sa ranije navedenim podacima za stočarstvo može se lako zaključiti da ovako velike količine stoke za prodaju ne potiču samo iz sela oko Imotskog polja. Glavni dio stoke dolazi na bosansko-hercegovačkog zaleđa. Iz bosanskog zaleđa dolazi u znatnim količinama i građevinsko drvo, a u manjim količinama žito. Iz primorja se dovoze riba, ulje i koža za izradu opanaka. Trgovina kožom je ranije imala veći značaj, ali je u novije vrijeme mnogo potiskuju jeftini gumeni tvornički proizvodi. Nažalost, nije nam moguće dati statističke podatke o prometu ovih proizvoda, jer njih uopće nema. Seljački proizvodi mnogo trpe od toga što im ni kakvoća ni cijena nisu stalne. Napredak se u tom pravcu vrlo sporo osjeća. Pored pazara mogle su se u Imotskom razviti i druge trgovine, u kojima se stanovnici bliže i dalje dalmatinske, hercegovačke i bosanske okolice snabdijevaju raznim uvezenim proizvodima.
        Dosada smo uglavnom govorili o onim proizvodima koje stanovnici prodaju, dok su predmeti koje kupuje mnogo raznovrsniji. Oni kupuju razna oruđa, potrebna za obrađivanje zemlje i obavljanje drugih zemljoradničkih poslova; tu spada i kupovanje umjetnog gnoja. Još su raznovrsnije potrebe za kuću, kao tkanine za odijela, posuđe, žito i kolonijalni proizvodi. Nije moguće točno odrediti potrošnju kolonijalnih proizvoda, ali iz površnih podataka se vidi da je ona vrlo mala; to je razumljivo za područje  koja nema u dovoljnoj mjeri ni osnovnih životnih namirnica. Troše se male količine šećera i kave, a drugi proizvodi i ne dolaze u obzir. U oskudnim godinama potrošnja ovih proizvoda svede se na vrlo neznatne količine. Propadanjem kućne radinosti i napuštanjem narodne nošnje, koja je bila većim dijelom pravljena od domaćeg sukna, potreba za tvorničkim tekstilnim proizvodima postaje sve veća. U boljim godinama zemljoradnik kupuje dobrim dijelom bijela žita, a u oskudnim godinama kukuruz je glavni i isključivi element njegove ishrane. Imotski je glavno tržište za kupovinu spomenutih proizvoda, ali izvjestan dio jeftinijih predmeta, kao kolonijalna roba, jeftina platna, žita i posuđe mogu se dobiti i po manjim seoskim trgovinama. U ovom pogledu postoji razlika između hercegovačkog i dalmatinskog dijela. Imotski ne dozvoljava razvoj trgovina u okolnim selima dalmatinskog dijela. Stanovnici ovih sela vezani su za Imotski administrativnim poslovima i prodajom raznih proizvoda koje potrebuje jedno gradsko naselje; zato i kupuje razne predmete u Imotskom. Ovome je u novije vrijeme doprinio i automobilski promet, kojim se dulji brže i češće kreću i lako dobavljaju potrebne predmete. Većini ranijih seoskih trgovina služile su kao osnova krčme, u kojima su zastajale i odmarale se sa svojim konjima spore kiriđije. Automobilskom prometu ne trebaju takve stanice; zato su one većinom zatvorene ili životare. Drukčije je u hercegovačkom dijelu, osobito u selima koja su najdalje od Imotskog. Ova sela nisu administrativno vezana za Imotski, a nemaju ni dobrih prometnih veza kao dalmatinski dio. Ljubuški, koji je administrativni centar, dosta je daleko. Radi ovih razlika susreće se u selima hercegovačkog dijela po jedna ili dvije dobro snabdjevene trgovine u kojima kupuje njihova neposredna okolica. Veća mogućnosti trgovine u hercegovačkom dijelu je vjerojatno u vezi sa znatnijim novčanim prihodima od  duhana. Mnogi seoski trgovci u hercegovačkom dijelu dovoze robu kolima iz Čapljine; zato se na tom putu još održava kolski promet, što smo i ranije naveli. Potrebe u skupljim proizvodima podmiruju se u većim u udaljenijim mjestima, Splitu i Mostaru. Usavršavanje prometa vrši koncentraciju trgovine u veća mjesta: u većem mjestu trgovac ima bogatiji izbor, a radi kupovanja većih količina dobiva i može prodavati robu po povoljnijoj cijeni. Imotski je potisnuo male seoske trgovce dalmatinskog dijela, ali ima izgleda da će nove prometne prilike imati štetan utjecaj na ovo tržište. Imotski je danas tržište za sela, jer njegovi stanovnici, zahvaljujući mogućnosti brzog kretanja, podmiruju svoje skuplje potrebe u većim mjestima. Kakve će posljedice biti za Imotski, kad ove mogućnosti i svijet prodru i u sela?
        Postavlja se važno pitanje: kakav je odnos između onog što stanovnik može prodati i onog što mora kupiti, tj. da li se razmjena dobara svršava za seljaka gubitkom ili sa dobitkom. Na ovo je pitanje teško određeno odgovoriti. Odnos se mijenja iz godine u godinu, što je u tijesnoj vezi sa žetvom. Za vrijeme nerodnih godina zemljoradnik mora mnogo više kupovati, a tada su mu i prohodi od prodaje znatno manji; ovako nepovoljne prilike idu u prvom redu na štetu samog nivoa života. U održavanju ravnoteže među prihodima i rashodima najveći značaj imaju duhan i pomoć iseljenika. U većem dijelu je duhan osiguravao sredstva kojima je seljak pribavljao glavni dio svojih potreba; od njega je on očekivao i višak za održavanje i povećavanje posjeda. U poratnim godinama značaj duhana je znatno opao, a u godinama gospodarske krize podbacili su i drugi prihodi. U toku ovih godina razmjena dobara stalno se završavala gubitkom za seljaka. Posljedica ovog je velika zaduženost, koja teško pritiskuje gospodarski život.
        Teško je, dakle, održati ravnotežu u ekonomiju, i često su teškoće jače od napora. U dalmatinskom dijelu, gdje su posjed i prihodi od duhana manji, ova je borba teža; zato se mnogi odlučuju da je napuste i potraže privremeno ili stalno sreću u nekom drugom kraju.


Opće gospodarske osobine i njihove posljedice
        Izložili smo osobine i važnost pojedinih gospodarskih grana. Iz ovih izlaganja se vidi da ovo područje ima zemljoradnička obilježja. Druge gospodarske grane imaju nesrazmjerno manji i sporedan značaj. Utvrdili smo da je karakteristika zemljoradnje u tome što se gaje one kulture, čiji je izvor uvjetovan osobinama zemljišta, klime i hidrografije. Nenormalne hidrografske prilike štetno utječu na zemljoradnju i često ugrožavaju žetvu u plavljenim dijelovima. I pored mnogobrojnih negativnih osobina, Imotsko polje se odlikuje velikom plodnošću i predstavlja bogatu oazu kultura u neproduktivnom okolnom kršu. Radi ovakvih osobina stanovnici i onih naselja koja nisu u neposrednoj okolici nastoje imati posjede u polju. Ti su posjedi od naročite važnosti za stanovnike krševitih krajeva između polja i Biokova; u njima se uzima kao mjerilo bogatstva da li tko ima posjed u polju. Iz većine ovih sela veliki broj domaćinstava ima posjede u polju (iz Slivna 105, Župe 67, Zagvozda 61, Krstarica 85, Medovdolca 39 itd.). Nećemo spominjati posjednike, čiji su posjedi u vezi sa feudalnim i beglučkim sistemom; njihova posjednička prava prestaju agrarnom reformom. Kao svako polje, tako i Imotsko privlači u gospodarskom pogledu okolne krške krajeve. Kao što se sa karte vidi, ovaj se gospodarski utjecaj jače širi tamo gdje nema drugih polja, gdje bi se privlačna zona ovog polja sukobljavala sa takvom zonom drugog polja: tako su poslije agrarne reforme posjednici hercegovačkog dijela skoro isključivo iz sela po obodu polja. Veliko sudjelovanje posjednika iz udaljenijih sela ukazuje da je u Imotskom polju moguć samo mali posjed. Ali kakve se imovinske najbolje će se vidjeti iz nekoliko stvarnih primjera. Uzeti ćemo kao primjer jednog velikog, srednjeg i malog posjednika.
        P.R. se smatra velikim posjednikom. Ima samo radnu stoku, a cijeli ljudski rad plaća; zato nam je moguće odrediti proračun njegove ekonomije (za 1936. god.) Prema ovome primjeru mogu se lako izvesti proračuni i za primjere srednjeg i malog posjeda.
        Cijeli posjed iznosi 110 kanapa[38]) (40,2 ha) i ovako je raspoređen;


                                                        Prihod                Vrijednost        Rashodi
19      ha oranice  11,7 zasijano kukuruzom                160 kv.                20,000 din.        7,185 din.
                    7,3      ˝        pšenicom                  60  ˝                  12,000   ˝        3,240   ˝
  8      ˝        prirodnih livada                   sijena                        176  ˝                 8,800    ˝        1,050   ˝
  2,2   ˝        vještačke livade                   djetelina                          84  ˝                 6,300         ˝           640  ˝
  0,7  ¨        vrt (voćnjaka i «okopavine»[39])                                         4,500    ˝        1,500  ˝
  3     ˝        vinograda                   vina                        150 hl.                    33,750    ˝         14,000  ˝
  7,3  ˝  šume i pašnjaci                   razni prihodi                                 2,600   ˝           500  ˝


        S t o k a
  3 konja, za razne radove u polju                                            24,000   ˝          30,000  ˝
  2 krave, prinos u mlijeku i teladi                                         5,000  ˝        6,000  ˝
50 komadi živine, prihod (jaja i pilići)                                         1,500  ˝        1,000  ˝
  2 svinje, prihod (od mesa)                                                 2,000  ˝             2,000  ˝
                                                                          120,450 din.       67,115din.
Na ovom se posjedu duhan uopće ne gaji.
        J.V. smatra se srednjim posjednikom. Imanje obrađuju članovi njegova domaćinstva, (kojih ima sedam, a od toga pet sposobnih za rad). Cijelo njegovo imanje iznosi 70 dunuma[40]) (7 ha) i ovako je raspoređeno: 4,1, ha oranice (1,7 ha zasijano pšenicom; 2,2 kukuruzom; 0,6 stočnom hranom i 0,2 zasađeno duhanom); 0,8 ha prirodne livade; 0,2 ha vrta; 0,3 vinograda i 1,6 pašnjaka i šume.
        S t o k e  ima: 1 konja i vola za obrađivanje polja, 1 kravu, 8 ovaca, 1 svinju i 20 komada živine. Na ovom se imanju gaji 8 000 strukova duhana.
        I.B. se smatra siromašnim posjednikom. U domaćinstvu ima deset članova, samo su tri sposobna za rad. Cijeli posjed iznosi samo 1,5 ha i sastoji se od: 0,85 ha oranice, (0,1 ha zasijan pšenicom i 0,5 kukuruzom, a 0,25 zasađeno duhanom); 0,18 ha vrta,  0,1 ha vinograda i 0,4 ha pašnjaka i šume. S t o k e ima: 6 ovaca,  1 svinju i 10 komada živine. Sadi 10 000 struka duhana.
        Tri navedena primjera lijepo ilustriraju ranija izlaganja o pojedinim gospodarskim granama. Primjer za veliki posjed je uzet u dalmatinskom, a primjeri za dva druga posjeda u hercegovačkom dijelu. Ali ovo ne mijenja mnogo prilike jer među ovim dijelovima ne postoje bitne razlike, osim onih koje smo već naglasili. Primjer za veliki posjed predstavlja uredno vođeno imanje, ali i pored toga vidimo da su uvjeti za veliki posjed nepovoljni. Rashodi prema prihodima vrlo su veliki, jer se gaji veliki broj kultura i to one koje traže veliki rad, kao loza. Kad se navedenim redovnim rashodima dodaju izvanredni za popravljanje i održavanje imanja i razni nameti, onda razlika između rashoda i prihoda postaje znatno manja. Prilike za 1936 god. mogu se uzeti kao dosta povoljne, jer je te godine cijena vina bila dosta dobra a tim su i prohodi povećani. Duhan se, radi uzroka koje smo ranije naveli, ne gaji na velikom posjedu. Veliki posjed bi se, dakle, mogao jedva održavati i ne može podnijeti nikakva dodatna opterećenja. Srednji i mali posjed su mnogo bolje prilagođeni prilikama ovog područja. Vlastita radna snaga smanjuje rashode za obrađivanje i zahtjeve članova domaćinstva i omogućava znatno veći razvoj intenzivnih  kultura, u prvom redu duhana. U dalmatinskom dijelu manje mogućnosti za kulturu duhana izazivaju jako iseljavanje članova siromašnih domaćinstava. Na malom posjedu se smanjuje površina sa prirodnim i vještačkim livadama ili je sasvim nestaje, a tim se gube i uvjeti za gajenje krupne stoke. Veliki posjed navedenih razmjera je prava rijetkost, najveći je srednji a vrlo je čest mali i još manji posjed. Jasno se vidi da je prostor oko ovog polja, iako bogatiji od susjednih krševitih krajeva, dosta siromašan i da ne može dati dovoljno sredstava za život cijelom svom stanovništvu; zato se ono odaje radovima koji su vezani za druge krajeve ili sasvim iseljava.


sl. 2 Promet i naselja u daljoj okolici iz kojih više od 5 stanovnika ima posjede u polju (mjesto Pomišje treba stajati Posušje). Mjerilo 1:400.000.


        Kao što smo naglasili, iseljavanje se više vrši iz dalmatinskog nego iz hercegovačkog dijela. Od 1930 do 1936 godine zaključno[41] iselilo se iz dalmatinskog dijela 358 ljudi (323 u europske, a samo 35 u prekooceanske zemlje), dok se iz hercegovačkog dijela u istom periodu iselilo samo 52 ljudi (37  u europske a 15 u prekooceanske zemlje).
        Iseljavanje je većinom periodično. Iseljenik ne ostaje stalno u tuđoj zemlji. Nakon izvjesnog broja godina vraća se ponovo kući i sa zasluženim novcima odužuje dugove, uređuje i kupuje posjede i iseljava ukoliko on duže u njoj ostaje, a izvjesno će mnogi i stalno ostati u prekooceanskim zemljama. Mnogi se povratio, iako je mogao predvidjeti da ga nakon kratkog vremena čekaju iste prilike koje su ga i poslale od kuće; zato je dosta čest slučaj ponovnog odlaska. Pored dvije navedene vrste postoji i kraće iseljavanje u razne krajeve naše zemlje. Iseljavanje u prekooceanske zemlje, koje je povezano sa najvećim troškovima i teškoćama i najdužim putovanjem, bilo je u predratnim godinama najvažnije. Daleke zemlje davale su u prvo vrijeme iseljenicima najbrže i najveće zarade. Prekooceanski iseljenici zarađuju po rudnicima i plantažama Sjeverne Amerike, žitnim poljima Argentine, rudnicima i poljima Australije i Novog Zelanda. Mogućnost zarade učinila je da se u poratnim godinama (poslije 1924. god.) prevladalo iseljavanje u razne europske zemlje i to u prvom redu u Belgiju i Francusku, gdje iseljenici rade rudarske poslove. U godinama teške gospodarske krize u industrijskim zemljama Europe, znatno je opalo i ovo iseljavanje i ljudi su počeli tražiti zarade u raznim krajevima naše zemlje. Posljednje iseljavanje traje najkraće, ljudi odlaze tamo gdje čuju da se vrše javni radovi i po njihovu svršetku vraćaju se kući. Ranije spominjani zidari iz dalmatinskog dijela, danas su poznati kao dobri kaldrmarski radnici. Među iseljenike moramo ubrojiti i galantere, koji odlaze iz nekih sela dalmatinskog dijela; o njima je ranije bilo govora.
        Iseljavanje je nužna posljedica gospodarskih prilika u ovako siromašnim područjima. Višak stanovnika, a ujedno i najbolja snaga odlazi da u raznim krajevima i pod drukčijim prilikama vrši vrlo teške radove. Ovakve promjene ne ostaju bez štetnih posljedica u zdravstvenom i moralnom pogledu. Vidjeli smo da se iseljavanje razlikuje po svom prostornom opsegu i zanimanju iseljenika. U ovim kretanjima nema ni plana ni kontrole osim osnovnih političkih mjera. Odlaze samo zdravi, jer se bolesnima ne dozvoljava odlazak, i ljudi u najboljim godinama (između 20 i 45 godina). Odlaze u stran svet da iz blata i tamnih rudarskih okana vade novac koji im je potreban za ishrane svoje obitelji. Njihovo se zdravlje kontrolira pri odlasku, ali te kontrole nema pri povratku; a ovaj bi: bilans bio vrlo porazan. Ne poznaju jezik tuđih zemalja i trpe sve nedaće koje iz toga proističu. Kad se sve ovo ima u vidu ne bi se moglo reći da je skromna materijalna korist dovoljna naknada. Po povratku kući iseljenik redovno nalazi imanje i kuću u dosta lošem stanju, i dok sve uredi, potroši sve ili dobar dio donesenih novaca. Mnogi moraju često utrošiti znatan dio i za popravku svog narušenog zdravlja.
        Neki su iseljenici donijeli iz prekooceanskih zemalja znatne sume, kojima su mogli za duži period osigurati svoju obitelj, ali baš ti često pokazuju kako težak problem postavlja iseljeničko pitanje. Oni se dugim radom i marljivim šteđenjem prikupili svoj novac koji se pokazao poslije promjene u našu valutu kao znatna suma. Sada se pokazuje jedan interesantan psihološko-socijalni moment.  Mjesto da rasporede svoj novac tako da poprave ono što je nedostajalo u gospodarenju njihovih očeva, neki su se odavali novim poslovima. Prihvaćali su se trgovine i u svoj posao unosili nove («amerikanske») metode, koje u stvari i ne poznaju, jer nisu imali mogućnosti za to. Ovakvi poslovi obično poslije kratkog vremena propadaju. Susrećemo lijepo sagrađenu kuću, ali ona nije uređena, zidovi su joj i iznutra neokrečeni, jedino prazan dućan ukazuje da se u njoj kratko vrijeme razvijao posao. Njezin vlasnik, iseljenik, postao je žrtva tuđe lukavosti i vještine, i svog neznanja. Nužna bi bila mjera da se iseljenici malo pouče da bi na strani bili manje iskorištavani, a kod kuće da ne izgube u ludo ono što su teškim naporima zaradili. U selima koja su dalje od polja ove su prilike jače izražene. Iseljenici koji se vraćaju iz europskih zemalja donose znatno manje novaca, ali njima opreznije raspolažu. 
        Naglasili smo da je iseljavanje manjih razmjera u hercegovačkom dijelu. Ovdje postoje uvjeti za jedno neobično zanimanje. Ogromna razlika između otkupne cijene duhana i cijene po kojoj se on može privatno prodati privlači stanovnike ovih krajeva, u kojima uspijeva  odličan duhan, da se bave krijumčarenjem. Ljudi koji su se odavali ovom poslu zarađivali su i bez iseljavanja znatne sume, ali su zato bili izloženi materijalnoj pa i tjelesnoj opasnosti. U ranijim vremenima ovaj je posao obavljan primitivnijim sredstvima. Na daleka odstojanja prenosili su ljudi svoj dragocjeni i opasni teret, krili ga po škrapama i pećinama, sami se provlačili dubokim udolinama, bogazima i klancima poznavajući sve prolaze i opasna mjesta i obavještavajući se stalno o preprekama koje ih čekaju. Velika krševitost naših krajeva bili im je u ovom neobičnom zanimanju dobar saveznik. Organizirane su prave obavještajne službe koje su pratile kretanje kontrolnih organa. Razumljivo je da i pored sve vještine i opreznosti iznenađenja ne izostaju. I u ovom zanimanju nova vremena su donijela nove metode i sada se koriste često motorna prijevozna sredstva. Ovaj preobražaj je povećao prihode, ali u isto vrijeme i  opasnost. Čudno zanimanje stvorilo je i poseban tip ljudi, koji su neobično hitri i oprezni; oni svom «poslu» žele vidjeti kraj i odati se mirnijem životu. Sa zarađenim novcem mnogo bolje upravljaju nego dobroćudni i naivni «amerikanci». Krećući se po raznim okolnim krajevima dosta su dobro probrali dobra civilizacije koja najbolje odgovaraju njihovom kraju, što se lako može primijetiti na uređenju mnogih kuća. Krijumčarenje stoji u obrnutom razmjeru s otkupnom cijenom, jer sadilac pretpostavlja i manji prihod onome koji nosi ovo opasno zanimanje.
        Vrlo su raznoliki putovi, kojima stanovnici našeg područja  pribavljaju sredstva potrebna za život. U teškoj borbi sa oskudnom prirodom izabrao je često zanimanja kojima se čovjek u isto vrijeme i čudi i divi, ali ona odaju pravu karakteristiku geografske sredine. Ovim raznovrsnim zanimanjima čovjek se bori sa svim onim što mu sprečava put na bolje. 


Naselja


        Osobine naselja i kuće međusobno se dopunjuju i u tijesnoj su vezi sa prirodnim osobinama. Ali su sporednim uzrocima izazvane razlike među pojedinim dijelovima ovog područja i mi ćemo nastojati da te opće i posebne odlike utvrdimo.
        Glavni dio naselja je raspoređen na dodiru dna i oboda polja. Po svom položaju mogu se izdvojiti naselja duž sjeveroistočne i jugozapadne strane polja. Naselja duž sjeveroistočne strane, osobito u dalmatinskom dijelu, prate dodir dna i oboda  (Postranje, Proložac, Glavina i Donji Vinjani), dok su hercegovačkom dijelu ovog oboda neka naselja danas u toku pomjeranja (Gorica i Sovići). Stara naselja su u vrhu plazina, gdje one postaje, a u novije doba, poslije građenja ceste, spuštaju se u dno polja i redaju duž kolskog puta. Stari položaj na dodiru vapnenačkog oboda i rastresitog zemljišta dna polja bio je pogodan za iskorištavanje dvije poljoprivredne površine. Više vapnenačko zemljište iskorištavano je za ispaše a dno polja za zemljoradnju; blizina vapnenačkog zemljišta činila je i samo podizanje naselja jeftinijim. Slično pomjeranje naselja prema novim prometnim linijama redovna je pojava o kojoj smo ranije govorili.[42]
        Naselja duž jugozapadnog oboda manje su raspoređena na dodiru dna i višeg zemljišta, jer je i sama morfološka granica slabije izražena. U višim dijelovima jugozapadnog oboda, osobito na dolomitskim terenima, ima dosta zemljišta pogodnog za obrađivanje. Ove sporedne obrađene površine bile su pogodne za obrazovanje razvijenih naselja po brežuljkastom zemljištu. Veličina naselja odgovara veličini i plodnosti obrađene površine. Radi istih uzroka obrazovala su se naselja i na drugim dijelovima oboda (Lokvičići, G. Proložac, G. Vinjani, G. Grude, Mamići i dr.). Plavljenje i vrijednosti zemljišta po dnu polja ne dozvoljavaju da se naselja jugozapadnog oboda spuste u samu ravan. U neposrednoj blizini dna polja nalaze se jedino Donji Runovići i manja naselja od Kamen Mosta do Jasenovca. Na poprečnim stranama, sjeverozapadnoj i jugoistočnoj, naselja su na padinama oboda. Uopće, naselja su zbijenija duž strmih padina, do kojih ne dopiru poplave, a razvijena i udaljenija od dna polja tamo gdje su padine blage. I u tipu sela ogleda se reljef: u krajevima sa jednostavnim reljefom i naselja su zbijenija, a u prostorima složenijeg reljefa i naselja su razvijenija.
        U ovom području nema sela pravog zbijenog tipa. Sela su sastavljena iz većeg i manjeg broja «komšiluka». Komšiluk je dosta dobro izdvojena grupa kuća i njegovi su stanovnici redovno u međusobnoj krvnoj vezi. Ne može se reći ni za sve komšiluke da su zbijenog tipa, jer pojedina domaćinstva zauzimaju dosta veliki prostor sa kućama za stanovnike, zgradama i torovima za stoku. Oblik i veličina komšiluka zavisi od reljefa i vrijednosti zemljišta. Komšiluk je svakako prirodnija jedinica od sela; to se vidi i po većoj svijesti zajednice u komšiluku nego u selu ili po većim suprotnostima među komšilucima nego među selima. Komšiluk je u osnovi krvna zajednica iako često nesvjesna, i sa dugom tradicijom zajedničkog života. Selo je više vještačka tvorevina, obrazovana utjecajem crkvene ili svjetovne administracije; zato su sela nestalne tvorevine. Mnoga su se sela raspala u veliki broj manjih. Podbablje je samo u crkvenoj administraciji u zajednici, inače je u njemu izdvojeno pet manjih sela «Mahala». Komšiluk je, dakle, osnovna zajednica od koje su postala sela; u njih se sela i raspadaju.
        Do sada smo govorili o naseljima koja leže na dodiru dna i oboda polja i po samom obodu, ali ima naselja i na dnu polja, u onim dijelovima koji nisu nikada plavljeni. Takva naselja susrećemo u Dubravi i u Lugu. To su manja naselja, postala izdvajanjem domaćinstava iz obližnjih sela po obodu. Nešto će se više reći o ovim naseljima, kad bude govora o tipu kuće. U svim dijelovima ovog područja ima tragova o pomjeranju naselja prema polju; to je izvjesno posljedica sve jačeg razvoja zemljoradnje i opadanja stočarstva. 
        Duž toka Vrlike susreću se izdvojene kuće, koje su sagrađene na mjestima, gdje se mehanička snaga rijeke mogla pogodno iskorištavati za mlinove. Od ovih mlinova najvažniji su duž gornjeg toka Vrlike, gdje je veći nagib i više vode. Neki od ovih mlinova bili su ranije od velike važnosti za prostrana okolna područja, kao mlinovi na Kamenmostu i Perinuši, gdje je sjedište stare posjedničke kuće franćeski. Nizvodno od Kamenmosta mlinovi su vrlo mali. Interesantno je napomenuti i jednu razliku između mlinova duž gornjeg i donjeg toka Vrlike. U gornjem toku mlinovi se pokreću pomoću točka sa kašikama, čija je osovina vertikalna, a u donjem, gdje je mehanička snaga vode mnogo slabije, pomoću «tumbasa». Izdvojene kuće susrećemo duž svih važnijih putova i njihov broj zavisi od važnosti i vremena postanka puta.
        Imotski je glavno naselje  i njegov je položaj dosta neobičan. Dok je položaj ostalih naselja uvjetovan morfološkim, gospodarskim i prometnim odlikama, za Imotski se ne može reći da je neki od ovih uzroka bio odlučujući. Imotski se nalazi visoko na vapnenačkom obodu. Da bi se razumio njegov položaj moraju se tražiti posebna objašnjenja iz prošlosti cijelog područja.
        Glavna naselja rimskog razdoblja (Novae i dr.) bila su duž jugozapadnog oboda polja, u blizini glavnog puta koji je u to doba prolazno kroz Imotsko Polje.[43]  Najveći broj rimskih ostataka nalazi se u dijelu između Runovića i Kamenmosta. Konstantin Porfirogenet spominje županiju «Emota».[44] Današnja imotska tvrđava je vjerojatno bila središte «grad» županije,[45] a na to ukazuje i pridevan oblik imena Imotski. Stanovnici okolnih sela i danas kažu: idem u «motski grad». Uprošćavanjem imena ostao je samo pridevni dio «Imotski»; sličnih slučajeva ima i kod imena drugih mjesta (Makarska). Ali nema mnogo vjerojatnosti da je samo naselje oko tvrđava  imalo većeg značaja prije vremena turske vladavine.
        Jezgro Imotskog predstavlja tvrđava, koja je osobito u periodu turskih invazija imala vrlo veliki značaj. Ova je tvrđava služila Turcima kao polazna točka za invazije u susjedne mletačke oblasti, a izvjesno je vrijeme bila središte upravnih i sudskih vlasti za okolne pokorene krajeve (imotski kadija). Kasnije je bila jedno od najvažnijih mletačkih pograničnih utvrđenja prema Turskoj. Tvrđava je bila od prirode jedinstveno zaštićena. To je u stvari vrletni vapnenački greben, na koji se teško prolazi samo sa juže strane;  a sa ostalih strana pristup je nemoguć, jer ga sigurno štiti duboka provalija Modrog jezera. Kod imotske tvrđave su u prvom redu iskorištene prirodne odlike ovog mjesta.
        Kad se početkom 18. stoljeća dalmatinski dio Imotskog polja konačno oslobodio turskog jarma a došao pod mletačku vlast, počelo se oko tvrđave razvijati gradsko naselje. Glavni stanovnici novog naselja bili su veliki posjednici, koje je mletačka uprava dovela iz primorskih gradova. U novom naselju su se nastanili i franjevci poslije dugog lutanja od Vrlike, preko Otoka (u Blatu), i Vrulje do Omiša. U podnožju vrletne tvrđave novi stanovnici su se osjećali mnogo sigurnijim od turskih iznenađenja. Položaj Imotskog odredili su, dakle, najviše strategijski razlozi.
        Teško je opravdati nerazumijevanje i neodlučnost austrijske uprave, koja je dozvolila, da grad ostane na ovom nenormalnom položaju, u vrijeme kad je to bilo moguće izmijeniti i kad tvrđava više nije imala raniji značaj. Mnogo povoljniji je bio položaj na nižoj zaravni Glavine. Na toj zaravni bi pored mnogih drugih bili lako riješeni problemi vode i zelenila. Ovako Imotski trpi od mnogih nezgoda koje su posljedica neprirodnog položaja.
        Jači napredak Imotskog počinje tek administrativnim reformama u drugoj polovici 19 stoljeća. Imotski je postao središte velikog kotara i do danas prostorno najveće općine u Dalmaciji (46,31 km2). Postepeno je dobio kotarski sud, poresku upravu, građansku školu i veliku stanicu  za otkup duhana. Ovim institucijama Imotski postaje važno administrativno središte za bližu i dalju okolicu. Ali administrativni značaj Imotskog ostao je ograničen samo na dalmatinski dio. Samo 6 km jugoistočno od Imotskog bila je udaljena turska granica, i kasnije granica bosansko-hercegovačka sa ljubuškim srezom. Tek su najnovije administrativne promjene (banovina) nešto umanjile ovu podvojenost. Ali se administrativno područje Imotskog ne podudara sa njegovim gospodarskim prostorom. Sva naselja, osim Mamića i Ružića, ukoliko im je potrebno gradsko naselje, upućena su poglavito ili isključivo na Imotski. Vidjeli smo da u gospodarskom pogledu najveći značaj imaju nedjeljni pazari, koji se održavaju svake srijede u Imotskom; ovi pazari spadaju među najvažnije u cijeloj dalmatinskoj Zagori. Na imotske pazare dogone stoku i donose razne proizvode na prodaju ili dolaze kupiti stanovnici iz okolnih dalmatinskih te iz mostarskog, ljubuškog i tomislavgradskog kotara. Na ovim se pazarima otoci i primorje snabdijevaju mesom. O trgovačkom značaju ovih pazara bilo je ranije govora. Koliki je gospodarski značaj Imotskog vidi se po tome što se, i pored dugotrajne političke i administrativne podvojenosti, nije mogao u susjednom hercegovačkom dijelu razviti drugi gospodarski centar koji bi umanjio značaj Imotskog. Neprirodno administrativno  izdvajanje hercegovačkog dijela od Imotskog počelo se postepeno gubiti (otkup duhana). U jednoj racionalnijoj administrativnoj podjeli morala bi se ova povijesna greška ispraviti, jer od nje sami stanovnici imaju velike štete.
        Gospodarski značaj Imotskog vidi se i iz toga što u njemu ima oko 60 raznih trgovačkih radnja i radi oko 40 zanatlija. U slobodnim ili poluslobodnim zvanjima ima: 3 advokata, 1 notar, 3 liječnika, 1 zubar itd.  Vrijednost robe koju su imotski trgovci uzeli u toku 1936 g. procijenjena je na 7 000 000 dinara; ovdje se ne razlikuju oni proizvodi koji se dovoze na nedjeljne pazare i plodovi koje vlasnici uvezu sa svojih imanja (u prvom redu vino) i prodaju u Imotskom.
        I pored svih navedenih odlika Imotski je malo naselje (prema popisu od 1931 g. imao je 1457 stanovnika koji žive u 293 domaćinstava). Ovaj se pojava može objasniti onim što smo ranije iznijeli. U Imotskom žive samo oni stanovnici kojima gradsko naselje osigurava sredstva za život. Iako je ovaj prostor izrazito zemljoradnički, u njegovom glavnom naselju živi vrlo malo zemljoradnika: njegov položaj, visoko na obodu i daleko od obrađenog zemljišta, nije pogodan za zemljoradnju. Naprotiv u drugim malim gradovima zemljoradničko stanovništvo živi u znatnom broju.
        Po svom tipu Imotski ukazuje na izrazite mediteranske utjecaje. Ulice su mu uske i strme, tako da se glavni dio naselja zbio na malom prostoru. Šire su i pogodnije za promet samo uzdužne ulice. Imotski, dakle, ima odlike mediteranskog grada, što je i razumljivo kad se ima u vidu da su ga podizali doseljenici iz primorja.
        Najjednostavniji i najstariji tip kuće je kamena kuća, pokrivena slamom. Samo su bogatiji vezivali stijene u zidovima mješavinom kreča i crvenice «u klak», dok su siromašniji zidali «u suho», slažući kamenje bez kreča. Ova je kuća prizemna i ima jednu prostoriju, koja je kod siromašnijih služila i za kuhinju i za stanovanje. Nekad je jedan dio ove kuće bio izdvojen drvenom ogradom. U ograđenom prostoru držana je stoka, osobito dok je bila nejaka, radi veće topline. Ova slamna kuća redovno je ukopana za 20 do 30 cm u zemlju, i visina njenih zidova iznosi oko 2 m. Ukopavanje je vršeno da bi kuća zimi bila što toplija i da bi se što više uštedjelo u zidanju; a tim bi i sama kuća bila čvršća. Pri izboru mjesta iskorištavani su i zgodni topografski položaji, te je kuća građena pored stjenovitog odsjeka i na taj način ušteđivano građenje jednog zida. Slamna kuća ima vrlo male prozore; obično su pored vrata mali prozorčići, visoki oko 50 cm, a široki oko 25 cm. Oni su služili više za prodiranje malih količina svjetlosti u tamni prostor kuće a ne za provjetravanje, jer je zrak dosta slobodno prolazio kroz šuplje zidove kuće. Prozorčići su zatvarani nepričvršćenim drvenim kapcima. Spomenute odlike slamne kuće očuvale su se još samo u vrlo rijetkim kućama za stanovanje, osobito u hercegovačkom dijelu, i u gospodarskim zgradama.
        Kod osnovnog tipa «slamne kuće» počeli su se najprije mijenjati zidovi. Zid od slabo tesanog kamena počinje se zamjenjivati zidom od tesanog kamena, zidanim u klak. Raniji suhi zid imao je vrlo mnogo negativnih strana: slabo je izolirao od vlage i branio od elementarnih nepogoda, a u njemu su nalazili zaklona razni štetni insekti i zmije. Uklanjanje slamnog krova išlo je mnogo sporije i teže, jer su novi krovovi bili vrlo skupi. Uslijed potrebe za novim prostorijama radije se išlo na građenju nove kuće nego proširivanju stare; tako je rano izdvojena kuća za stanovanje i spremu od kuhinje. Izdvajanje je vršeno da bi se umanjila opasnost od požara i da cijeli imetak ne bi bio ugrožen; ali velika blizina nije mnogo osiguravala u tom pravcu. Jedna od glavnih osobina kuće sa krovom od slame je u tome, što je ona stalno ostala prizemna, i pravi su izuzetak slamne kuće na kat. Slamni krov je podložan vatri i truljenju, jer se pri popravci stara slama rijetko zamjenjuje, obično se preko stare dodaje nova. Promjene u krovu se vrše vrlo sporo, jer stari jeftiniji i laki slamni krov zamjenjuje novi teški i skupi krov od pločastog vapnenca. Glavna teškoća pri postavljanju novog krova bila je velika težina; zato se morala praviti jaka drvena konstrukcija, a problem krova ne dozvoljava da se nova kuća razvije u horizontalnom pravcu. Krovna konstrukcija morala je biti tako podešena da svaka ploča bude dobro oslonjena na drveni kostur «late».
        Za novi kameni krov treba izvjesna tehnička vještina i nesrazmjerno veći trošak. Pored toga i kameni krov treba stalno održavati; pored drvene konstrukcije njega čuva od osipanja i podmazivanje krečom, što se mora poslije nekoliko godina obnavljati. U ovako izmijenjenoj kući krov je vrlo skup; zato se obraća veća pažnja na građenje samih zidova. Kuće s kamenim krovom skoro su redovno zidane tesanim kamenom i sa krečom. Stanovnici teže da novim skupim krovom prekriju što više prostora, a kako su velike teškoće za razvoj kuće u horizontalnom pravcu, to se nova kuća razvija u vertikalnom i redovno je na kat. Nova «kamena kuća» kao i stara slamna kuća u tijesnoj su vezi sa geografskom sredinom.
        U kolikoj je vezi kuća s kamenim krovom sa geografskom sredinom može se ocijeniti usporedbom podataka za sela Poljica i Vinjane, koja leže na suprotnim stranama polja. U Poljicima je glavno nalazište pločastog vapnenca i u ovom selu i danas 270 domaćinstava stanuju u kućama sa kamenim krovom, 135 u kućama sa krovom od crijepa a nijedna  u kući sa slamnim krovom. Naprotiv u Vinjanima, gdje se kameni krov mora dovoziti, ima samo 39 domaćinstava kuću sa kamenim krovom, 411 sa krovom od crijepa i 135 sa slamnim krovom. U Poljicima je mnogo lakše doći do kamenog krova; zato su ovdje i suhozidne gospodarske kuće pokrivene pločastim vapnencem.
        Ako je kuća građena na nagnutom zemljištu, tada je donji dio ukopavan, i na kat se ulazilo neposredno sa padine. Kad je kuća građena na ravnom zemljištu, onda su u dalmatinskom dijelu pravljene stepenice izvana kao i u primorskim oblastima. Na taj se način uštedjelo unutrašnji prostor i onako malih kuća, a pored toga dobivao se pred kućom ograđen i izdignut prostor. U hercegovačkom dijelu, gdje su kuće na kat i sa skupim kamenim krovom imali samo muslimanski posjednici, pravljene su redovno unutrašnje stepenice; to je bilo više u skladu s njihovim vjerskim i društvenim nazorima. Kad su muslimanske kuće bile sa zatvorenim dvorištem, onda su građena i vanjska pokrivena stepeništa, ali sa unutrašnje dvorišne strane.
        Nova kuća, pokrivena «pločom», ima i veće prozore. I u građenju otvora postoji razlika između dalmatinskog i hercegovačkog dijela. U dalmatinskom dijelu je gornja strana vrata i prozora od jednog kamena, po ugledu na kuće u primorskim mjestima; u hercegovačkom dijelu gornja je strana zasvođena, a nije rijetko da su strane prozora od drveta. U hercegovačkom dijelu krovovi muslimanskih kuća oslanjaju se na kamene svodove («ćemere»), dok je u dalmatinskom dijelu samo u vinogradarskim krajevima donji dio kuće zasvođen ćemerom. Ove su razlike bile izvjesno u vezi sa vještinom građenja i osjećanjem sigurnosti.
        Kuća s krovom od kamena je znatno skuplja i sigurnija od kuće sa slamnim krovom. Nju su mogli graditi samo bogatiji stanovnici dalmatinskog dijela, a u hercegovačkom skoro isključivo posjednici muslimani. U Imotskom, koji je najbolje izgrađeno naselje, još i danas više od trećine kuća ima kameni krov; a ove kuće pripadaju najstarijim i najuglednijim obiteljima.
        Nove kuće sa krovom od crijepa potiskuju starije prekrivene slamom ili kamenim pločama. Najnovija kuća je nastavak kuće sa krovom od kamena, ali se ona znatno mijenja po ugledu na gradsku kuću. Gradi se redovno tesanim kamenom, vezanim krečom i pržinom. Novih kuća ima i na kat i prizemnih; prve služe stanovanju a druge su kuhinje i gospodarske zgrade. Krov od crijepa je znatno lakši od kamenog, zato on dozvoljava razvoj kuće i u horizontalnom pravcu. S novom kućom ušao je element koji nema veze sa geografskom sredinom i mora se uvoziti. Kuća sa krovom od crijepa označava nov period društvenih i  ekonomskih prilika, koja je u tijesnoj vezi sa kulturom duhana i sa iseljavanjem. Prihod od duhana i pomoć iseljenika dali su sredstva za kupovanje crijepa. Sadioci duhana morali su graditi nove i prekrivati stare kuće, jer im je radi sušenja i uređivanja duhana u kućama bio potreban veliki prostor. Česte su u hercegovačkom dijelu, gdje se duhan najviše gaji, velike i neuređene kuće sa krovom od crijepa. U ovim kućama se ne stanuje; one se u prvom redu upotrebljavaju za sušenje i uređivanje duhana. Kuća sa krovom od crijepa je zbrisala vanjsku razliku između siromašnijih i bogatijih. Nekada se ova razlika vidjela po vrsti krova, a danas se vidi samo po tome da li je kuća prizemna ili na kat i po unutrašnjem uređenju. 
        Spomenuto je, da ima naselja i po samom dnu polja. U njima se susreće kuća, vrlo neobična za krške krajeve. U Lugu, Dubravi i na Otoku (Runovići) ima kuća od naboja, čiji su temelji samo od kamena. Kao što je poznato, po dnu polja nema kamene građe i ona se mora dovoziti sa oboda, a to kuću čini znatno skupljom. Da bi izbjegli ove troškove, stanovnici grade samo donji dio od kamena i na ovu osnovu postave drveni kostur koji nabiju zemljom. Dobre hrastove šume daju drvo za kostur a bjeličaste gline su dosta pogodne za nabijanje kostura. Ovakva je kuća dosta jeftina i brzo se gradi. Kuće od naboja su redovno pokrivene slamom. Njihove su štetne strane što su vrlo nezdrave i zbog drvene građe izložene velikoj opasnosti od požara. Nove prilike su omogućile i stanovnicima ovog dijela da grade kuće od kamena i da zamjenjuju slamni krov krovom od crijepa. Kuća od naboja dobro se održava kao gospodarska zgrada.
        Predstavili smo tipove kuće u našem području vodeći računa o njihovom postepenom razvoju. Iz ovih izlaganja se vidi da su bitne osobine kuće u vezi sa geografskom sredinom, a njezine su izmjene bile u vezi sa promjenama u gospodarskim, društvenim i kulturnim prilikama. Kulturne prilike utječu u prvom redu na unutrašnje uređenje kuće. U slamnim kućama podovi su bili zemljani ili slabo popločani, a tavani od slabo otesanih dasaka ili pleteni od pruća («lisa»). U kućama sa krovom od kamena i crijepa više se polaže na unutarnje uređenje, te su podovi dobro popločani, prevučeni cementom ili prekriveni daskama, tavani su od dasaka a zidovi su se počeli krečiti. Dijeljenje kuća u više prostorija dosta sporo napreduje, i to u najnovije doba pod jačim utjecajem gradske kuće.
        Promjene u tipu kuće izazvale su promjene i oko kuće. Ranije su vještački rezervoari za vodu bili redovno otvorene «kamenice»; one su punjene neposredno ili slijevanjem atmosferske vode sa zatvorenog ili otvorenog zemljišta. Kuća sa krovom od kamena ili crijepa omogućila je prikupljanje i provođenje čistije atmosferske vode, koja pada na krovove, a sami rezervoari su prekriveni kamenim svodovima. Ovo novo uređenje «sarnača», «čatrnja» ili «gustirna» osigurava rezerve zdravije vode  i smanjuje teške zaraze od prljave vode.
        Spomenuli smo da je kuća sa kamenim krovom u hercegovačkom dijelu imala značaja samo za velike posjednike muslimane; zato vidimo da je ovaj tip kuće ovdje zastupljen razmjerno manje nego u dalmatinskom dijelu. Begovska «kula» je zidana slabije od dalmatinske gazdinske kuće. Zidovi su od slabo tesanog i bez reda poredanog kamenja. U građenju kule drvo ima veći značaj. Izuzev ove rijetke begovske kule u hercegovačkom dijelu se prešlo neposredno sa slamne kuće na kuću sa krovom od crijepa. Ima razlika i u samom određivanju pravca kuće. U dalmatinskom dijelu kuće su redovno izdužene paralelno sa poljem, dok je u hercegovačkom ovo slučaj samo sa starim muslimanskim kulama i novim kućama sa krovom od crijepa. Stara kuća sa krovom od slame, koja je u vrijeme turske vladavine služila većini stanovništva za stanovanje, leži poprečno na dužu osovinu polja. Ovo se lijepo vidi duž sjeveroistočnog oboda između Gorice i Dragićine. To je posljedica ranijih ekonomskih i društvenih prilika. Ovakvim načinom građenja mnogo se ušteđivalo, jer je najveći dio kuće bio ukopan u zemlji. Pored toga, musliman posjednik nije dozvoljavao da se ističe kuća njegovih kmetova; tako su neki stanovnici Gorice, koji su htjeli graditi bolje kuće, prelazili na susjedno dalmatinsko zemljište i tamo gradili kuću. Stanovništvo hercegovačkog dijela ranije je imalo vrlo slabe kuće; zato se u napuštene begovske kule naselilo po nekoliko obitelji. U dalmatinskom dijelu rijetko susrećemo da kuće jednog  posjednika obrazuju zatvorena dvorišta, dok je to dosta čest slučaj u hercegovačkom dijelu. Ova je razlika vjerojatno posljedica muslimanskih utjecaja.
        Zgrade za stoku se mnogo više prilagođavaju zemljištu. Redovno se dosta ukopavaju u zemlju i pred njima se napravi ograđen prostor  «pritorak». U selima oko plavljenih dijelova prave se i naročite sušnice za kukuruz, a u dijelovima, gdje je mnogo razvijena kultura duhana, i naročite nadstrešnice za sušenje duhana koje omogućavaju sušenje duhana za vrijeme kiša i jakih podnevnih žega.


Stanovništvo
        Područje, koje smo ispitivali, zauzima prostor od 330 km2 i u njemu živi oko 35 000 stanovnika, tj. 106 na km2. Ovolika gustoća naseljenosti je neobična za krške predjele. Naglasili smo da ovo područje u gospodarskom pogledu predstavlja oazu, u kojoj i gustoća naseljenosti mora biti znatno veća nego u okolnim krškim krajevima. Ali iseljavanje ukazuje da je stanovništva više, nego što bi ga i ovako plodan  kraj mogao prehraniti.
        Stanovništvo je skoro isključivo katoličko (33 530), i mali je broj pravoslavnih (1 488). Njih ima samo u dalmatinskom dijelu: u  Glavini, Imotskom i duž jugozapadnog oboda polja, između Kamenmosta i Jasenovca. Pravoslavno stanovništvo se doselilo početkom osamnaestog stoljeća (1717 g.), kad je dalmatinski dio došao pod venecijansku upravu.[46]) Venecijanske vlasti su primale pravoslavne doseljenike i naselile ih u blizini nove granice da bi ojačale obranu od Turaka. Pada u oči da i pored duge vlasti, osobito u hercegovačkom dijelu, nema muslimana. Naglasili smo, da su muslimani posjednici stalno stanovali u većim mjestima (Mostaru, Ljubuškom i dr.), a u polje su dolazili samo ljeti da nadziru rad na imanjima i da ubiru dio koji im pripada; nije, dakle, bilo stalno naseljenih muslimana, osim u doba kad je u njihovoj vlasti bila i imotska tvrđava. Agrarnom reformom je prestalo i ovo periodično dolaženje muslimana.
        Što se tiče prosvjetnih i duhovnih prilika, i na njima se jasno ogledaju utjecaju geografskog položaja i historijskih prilika. Političkim razgraničavanjem poslije požarevačkog mira postao je dalmatinski dio najistaknutija točka venecijanskog posjeda; isti je položaj imao i hercegovački dio među turskim posjedima. Na ovaj su način i jedan i drugi dio bili geografski dosta izdvojeni i udaljeni od jačih utjecaja iz onih zemalja kojima su pripadali. Ne može se konstatirati ni u dalmatinskom dijelu mnogo venecijanskih utjecaja ni u hercegovačkom muslimanskih. Geografska osamljenost je mnogo doprinijela i održala posebne patrijarhalne osobine stanovnika. Ali se ipak u prosvjetno-duhovnom pogledu dalmatinski i hercegovački dio znatno razlikuju.
        Kad se prostor uzme kao cjelina onda u njemu ima 36% pismenih, ili 41% u dalmatinskom i 27% u hercegovačkom dijelu. U prosvjetnom pogledu dalmatinski dio je malo primio od venecijanske uprave, jer su njezini utjecaji dolazili preko doseljenog plemstva, koje se od naroda izdvajalo. Glavni duhovno-prosvjetni utjecaji u periodu venecijanske uprave dolazili su preko domaćeg svećenstva (franjevaca). Prosvjetne prilike su počele ići nabolje u drugoj polovici 19. stoljeća, kad je austrijska počela otvarati narodne škole. Sa otvaranjem škola išlo je sporo, jer ih ni sami stanovnici nisu voljeli, smatrajući obaveznu nastavu kao novi teret; tako i u dalmatinskom dijelu ima sela  u kojima se tek sada otvaraju škole (Runovići). Ljudi, koji su dug period bili ostavljeni sami sebi, drže se patrijarhalnosti i nepovjerljivi su prema vanjskim utjecajima. Pored škole, na napredak pismenosti ima najveći utjecaj dodir sa stranim svijetom, jer se pri tome najviše pojavljuje potreba za znanjem. U selima koja leže duž glavnih putova ili u njihovoj blizini, kao i u selima iz kojih veći broj ljudi odlazi u strani svijet, pismenost je najveća (Krivodol 66%, Poljica 65%, Postranje 53% itd.). Patrijarhalni nazori da ženskom svijetu pismenost nije potrebna također štetno utječu na napredak pismenosti; i ovi su nazori najjači u zabačenim selima. Koliko na razvoj pismenosti utječe dodir sa stranim svijetom pokazuje primjer sa Lokvičićima, gdje je broj pismenih 32%, iako je škola novijeg datuma. Iz ovog sela se ogleda u broju pismenih: u razvijenim selima pismenost vrlo sporo napreduje, jer djeca iz udaljenih dijelova ne mogu pohađati školu. Ovim se može objasniti i to što je u Prološcu, gdje je škola ranije otvorena, pismenost samo 25%, dok je u zbijenijem Krivodolu 66%.
        Turska uprava u hercegovačkom dijelu nije vodila računa o pismenosti i bila joj je protivna. Bolja su vremena nastala poslije okupacije. Tada se počelo sa otvaranjem škola, ali ih ni do danas sva sela nemaju. Unapređivanju pismenosti dosta je doprinijela i franjevačka gimnazija na Širokom Brijegu, čija je zasluga što iz hercegovačkih sela ima dosta školovanih ljudi. I ovdje, kao i u dalmatinskom dijelu, pismenost je brže napredovala u selima koja su na glavnim putovima kao i u selima zbijenog tipa, tako je Gorica sa 44,5% pismenih na prvom mjestu.
        Da je dalmatinski dio bio više u dodiru sa stranim svijetom i imao više prilike da unaprijedi pismenost vidi se i po tome što u selima dalmatinskog dijela još od predratnih vremena imamo tri pošte i telegrafa; dok je za cijeli hercegovački dio tek u najnovije vrijeme otvorena jedna pošta koja samo prima i šalje pisma.
        Pismenost je u tijesnoj vezi sa općim osobinama našeg područja i sa razlikama među pojedinim dijelovima. Prosvjećenost se ogleda i u načinu privređivanja i života. U selima veće pismenosti stanovnici ulažu više brige oko uređivanja kuće; okolina kuće i vrtovi su bolje vođeni, naročito se više gaji voće, što je u vezi s vanjskim utjecajima. Interesantno je napomenuti da je u selima veće pismenosti više razvijena i kultura loze. Ova kultura, radi velike podložnosti raznim promjenama i bolestima, traži od zemljoradnika izvjesnu umiješanost i nadzor. To se ne bi moglo reći i za kulturu duhana. Duhan traži od odgajivača dug i u određeno vrijeme vrlo naporan rad; savjete oko izbora zemljišta i u borbi protiv bolesti daju vlasti koje vrše nadzor nad duhanom. Pored toga rad oko loze i vina traje preko cijele godine, a oko duhana nešto manje. Izgleda da su gajenje samo ljetnih kultura i izvjesna zimska besposlica, pored izdvojenosti, doprinijeli stvaranju dosta neobuzdane i naprasne prirode stanovnika u onim selima koja su duž plavljenog dijela polja. Ukoliko je rad zemljoradnika  raznovrsniji, utoliko više zauzima njegovo vrijeme i traži veću pažnju.
        Stanovnici ovog područja su dugim i napornim radom dosta izmijenili geografsku  sredinu u kojoj žive, ali je ona sa svoje strane njima utisnula mnoge osobine, koje naročito lako zapaža stranac. Ovdje se susreću dosta tihi i radni ljudi, malim zadovoljnim, na čijem se naboranom licu ogleda neprekidna borba sa oskudnom i varljivom sredinom. Patrijarhalni život ulio im je nepovjerenje prema stranim utjecajima. Ne pokazuju im mnogo radosti ni  žalosti, kao da ih nikakav događaj ne iznenađuje. Pjesma i plač se međusobno razlikuju samo po sadržaju riječi, a ne po ritmu kojim se iskazuju. Osjećaji brzo planu, ali se isto tako brzo stišaju. Hercegovac je ipak povučeniji i oprezniji, u čemu se vjerojatno ogledaju posljedice njegovog dugog političkog i socijalnog položaja. Sve jači dodiri sa stranim svijetom čine da se ove osobine gube.
________________
KRKA - REGIONALNO-GEOGRAFSKE OSOBINE[47]


        Među našim jadranskim pritokama Krka se ističe svojim kvalitativnim svojstvima. Sa 75,4 km dužine toka znatno zaostaje za Neretvom i Cetinom, ali je njen geografski položaj osobito povoljan. Ako se kao izvorišni krak uzme potočna Butišnica (38,7 km), onda je tok nešto duži, ali još uvijek se ne mijenjaju gornji odnosi. Značenje i prednosti Krke ne mogu se odrediti brojčanim podacima, njene prednosti  proističu iz drugih i specifičnih osobina.
        Dolina Krke morfološki se nadovezuje na dolinu Une. Prijelaz između njih (Kaldrma 678 m) je najniži i historijski najznačajniji u srednjem dijelu dinarskog planinskog lanca. Vjekovni granični položaj ometao funkciju ovog prijelaza. Normaliziranjem prilika vraća se i jača ova prirodna uloga. Otvaranje unske pruge znači prvu, iako nedovršenu etapu. Tek će povezivanjem koranskog ogranka nova pruga dobiti pravo značenje. Ali je za naša udaljenja i tehniku suvremenog prometa još važnije uređenje moderne cestovne veze. Udolina Una – Krka, odnosno Butišnica daje mogućnost najboljeg puta kroz središnji dio dinarskog planinskog grebena. Visina je prijelaza relativno mala, te snijeg neće prekidati promet, a pretežno ravničarski tereni na primorskoj i panonskoj strani daju uvjete za najpovoljnije trasiranje cesta. Treba imati u vidu ovu prirodnu stvarnost i mogućnosti njenog prometnog iskorištavanja pri ocjeni osobina i značenja rijeke Krke.
        Uz topografske i uže regionalne prednosti ovaj put ima i šire međunarodno značenje. Stari jantarski put duž istočnog podnožja Alpa dobiva u suvremenom životu novo i društveno šire značenje. Urbanističko-ekonomski razvoj uvjetuje potrebu, a tehnički napredak omogućava strujanje stanovništva iz gradova u prirodu, u krajeve koji osvježavaju i razbijaju zamoran ritam gradske svakidašnjice. Poznato je da ljepote i osobine našeg jadranskog primorja imaju u tom pogledu osobite  prednosti i neodoljivo privlače posjetioce iz urbaniziranog i klimatski nepovoljnijeg srednjoeuropskog prostora. Daljnjim društvenim razvojem ovo će gibanje postajati sve jače i za nas sve značajnije. Mi imamo ne samo prirodno jedinstvena, već regionalno povoljno položenu primorsku fasadu velikog kopnenog zaleđa. Korištenje ovog elementa ima za nas ne samo veliko ekonomsko značenje, već se može relativno brzo i korjenito odraziti na našem cjelokupnom razvoju i ojačati međunarodni ugled. Put udolinom Una – Krka produženje je velikog puta duž istočno-alpskog područja. On će u tom strujanju odigrati vodeću ulogu, jer najkraćim smjerom vodi prema južnijim i pitomijim krajevima primorja.
        Prednosti ove prometnice povećavaju i prirodne ljepote kraja kroz koji prolazi. U sjevernom dijelu Plitvička Jezera, kanjoni i slapovi Korane, Slunjčice i Une, specifične zaravni Korduna i impozantna Plješivica daju mogućnost da se putovanje ovom magistralom učini veoma ugodnim i nezaboravnim. Na suprotnoj, jadranskoj strani jedinstveni tok Krke  ima takve osobine da bi sam opravdao što brže uređenje ovog puta. Povoljan prometni položaj i velika vrijednost Krke još više odskače, ako uočimo da se ona nalazi na raskršću ovog transverzalnog puta i velike uzdužne jadranske prometnice, a lako je pristupačna i s morskih putova i iz krajnjih primorskih turističkih centara. Ukazat ćemo na najznačajnije osobine  i vrijednosti Krke.
        Krka je posebna hidrografsko-morfološka pojava. Površinski su tokovi u otopivim vapnencima stranci, i tamo gdje ih susrećemo, imaju neobične i specifične karakteristike. Krka je prototip takvog krškog toka i može poslužiti kao školski primjer.
        Vodu prima iz nepropusnih naslaga izvorišnog kraja ili iz vrela na dodiru ovih terena i viših vapnenačkih krajeva. Izvorišni ogranci, nastali na nepropusnim stijenama spajaju se u jedan tok, koji se na niže probija kroz vapnenačko zemljište, hidrografski osamljen, protičući kroz kanjon dubok i okomitih strana. Ovaj neobični, strani, kako se u znanosti obično naziva alogeni dio toka kroz otopive i pukotinama isprosjecane vapnence, predstavlja Krku u užem smislu.
        Alogenost, odnosno neograničenost toka kroz vapnenačke terene ogleda se, dakle, u kanjonskom obliku doline. Naprotiv, tekuća je voda erodirala i sprala nepropustive stijene izvorišnog dijela i tako udubila prostrane zavale (Kninsko i Petrovo polje). Vodom koju prima i materijalom koji donosi iz nepropusnih stijena uspjela je rijeka da u vapnencima usiječe samo kanjon. Ova velika razlika i kanjonska dolina očito su upozorenje da pred sobom imamo specifičnu pojavu.
        Krka se, dakle, održala kroz vapnence zahvaljujući relativnom obilju vode i materijala, koji je primala s drugih terena. Mnogim rijekama u kršu to nije uspjelo. Širenje vodopropusnih pukotina i otvaranje ponora često ide brže od usijecanja toka, dolazeći do povremenog i stalnog poniranja. Otoke Zrmanjskog, Duvanjskog i Imotskog polja gube se u ponorima na rubu polja; otvaranje novih ponora prekida tok Trebišnjice i Zrmanje i ugrožava Cetinu.
        Slično donjoj Neretvi, usijecanje kanjona Krke izvršilo se do velike dubine, i ovako intenzivan rad mogao se obaviti pod prilikama koje su bile povoljnije od današnjih. Dok je u vapnencima usječen kanjon, erozijom i spiranjem nepropusnih stijena nastala su proširenja, koja su proporcionalna prostranstvu odgovarajućeg terena. Tako se može objasniti postanak erozivnih proširenja oko ušća Krke, a njihovim potapanjem nastao je složeni Šibenski zaliv.
        Upotrijebili smo izraz potapanje, a to znači da je ušće Krke u doba usijecanja kanjona bilo niže i dalje prema moru. O tome se možemo uvjeriti pomoću pomorskih karata, na kojima izobate ocrtavaju podmorsko produženje korita Krke. Dakle, kanjon se Krke, usijecao u doba kad je morska razina  bila niža. Znanstveno je utvrđeno i općenito prihvaćeno da je morska razina u doba glacijacija, kad se mnogo vode u obliku leda zadržalo na kopnu, bila znatno niža; za vrijeme maksimuma posljednje, würmske glacijacije oko 100 m.
        U doba glacijacija, zbog većih promjena temperature, snažnih zamržnjavanja i odmržnjavanja zemljišta u gornjem porječju stvaralo se mnogo trošna tla. Veće količine padalina davale su Krki, kao i drugim tokovima velike količine vode, osobito u doba otapanja snijega. Bogatstvo vodom i obilje trošnim materijalom omogućili su duboko usijecanje kanjona i održavanje površinskog toka donje Krke.
        Vapnenci iznad dna kanjona ispresijecani su pukotinama i ne mogu zadržavati vodu. Ova propusnost mogla je mjestimice ići i ispod kanjona, jer je tok primao vodu i materijal iz drugih terena i nije bio hranjen od temeljnica. Postojanje zatvorenih potopljenih udubljenja u zonama nepropusnih stijena oko ušća Krke ukazuje da je prije potapanja voda iz njih podzemno otjecala – pojava koju redovito susrećemo u kršu. 
        Današnje hidrografske prilike rezultat su mladih i specifičnih procesa. Postglacijalnim izdizanjem morske razine potopljen je donji dio doline i nastao je složeni Šibenski zaliv. Smanjenjem priticanja vode i trošnog materijala opala je erozija kanjona. Proširivanje pukotina  u ponore moralo je ugroziti opstanak površinskog toka. Ovim dodirujemo najosjetljiviji hidrografski problem Krke – kako ona može postojati u  novim prilikama? Problem je utoliko teži što je njen kanjon preobraćen u niz ujezerenih dijelova.
        U izmijenjenoj klimi nastale su nove prilike u kanjonu Krke. Čista voda i klima pogodovale su posebnim biokemijskim procesima, o kojima će biti govora u glavnom dijelu ove publikacije. Na povoljnim mjestima naselili su se u koritu sedrotvorci i iz vode izdvajali otopljeni vapnenac, koji je inkrustirao biljne dijelove, i tako su nastale sedrene brane, koje su tok Krke pretvorile u niz ujezerenih stepenica. Taloženje krednog mulja prekrilo je vapnenačko dno korita i zatvorilo pukotine i tako je omogućeno nagomilavanje i zadržavanje vode. Ovaj mladi proces, koji je specifičan za vapnenačke  terene i omogućen povoljnim biokemijskim uvjetima izazvao je obrat u morfološko-hidrografskom razvoju. Veoma osjetljive i bizarne današnje prilike mogu se veoma lako ugroziti prirodnim ili umjetnim promjenama, koje bi izazvale slabljenje biodinamike sedrotvoraca ili oštećivale fragilne brane.
        Osjetljivost je bitna karakteristika današnjeg stanja. Na mnogim rijekama u kršu vide se samo ostaci brana koje su  uništene izmijenjenim prirodnim uvjetima i ljudskom nepažnjom. Neuviđanje i nepoštivanje tog elementa već je i na Krki urodilo posljedicama. Ljepota i impozantnost pojave su najpopularnije oznake. U okviru dubokog i surovog kanjona smještena su izdužena jezera, koja se slikovito prelijevaju preko sedrenih brana. Ne možete reći što je ljepše: bizarni slapovi, na kojima je voda bogato protkala zelenilo ili silne vapnenačke hridi koje se odrazuju u mirnoj jezerskoj vodi. Na jednoj je strani voda graditelj, a na drugoj se odražavaju rezultati njenog razornog rada. Prizor je još veličanstveniji za produhovljena čovjeka koji iz ove otvorene knjige zna čitati, kako je do današnjeg stanja došlo i kako je ono osjetljivo.        
*


        U kraju suhe i monotone vapnenačke zaravni sjeverne Dalmacije kanjon Krke i njegovo vodeno bogatstvo predstavljaju kontrastnu i osobito vrijednu pojavu. I sama zaravan je ostatak iz drukčijih prilika, koje su starije  od usijecanja kanjona i procesa o kojima smo govorili. U toploj i vlažnoj klimi kakva  danas vlada u tropima, kemijsko otapanje vapnenaca zahvaćalo je ogromne razmjere i stvorilo prostrane zaravni. Ovi strani i specifični elementi veoma su značajni i predstavljaju veliku vrijednost kraja.
        Geografski položaj, kao što smo naglasili, povećava njihovo značenje. Smješteni su na raskršću važnih putova. Naša obala s krškim specifičnostima u zaleđu može i treba postati veliki turistički kombinat iz koga će naša zajednica  izvlačiti velike, trajne i mnogostruke koristi. Kanjon i slapovi Krke spadaju među najvrednije i geografski najbolje položene dijelove tog inventara. Ugrožavanje ili nestajanje ovih prirodnih ljepota i rijetkosti značilo bi neprocjenjiv gubitak za našu zemlju kao cjelinu. Prigovor da ti objekti nisu dosad iskorišteni – bolje da se ne čuje – on ide na teret svima nama. Nismo znali cijeniti naslijeđene vrijednosti i izvlačiti koristi koje ne traže žrtve.
        Rekli smo u početku, da tok Krke može poslužiti kao školski primjer za proučavanje hidrografskih i morfoloških  procesa u kršu, a on to i jest. Poznato je da je dinarsko krško područje najizrazitije u svijetu, a s druge strane Krka nema u cijelom našem kršu analogne pojave. Ova jedinstvena vrijednost Krke nije samo poznata ljubiteljima ljepota, već je i cijenjena u cijelom znanstvenom svijetu. Danas, kada motorna prijevozna sredstva omogućuju lakše kretanje pojedincima i grupama, Krku posjećuju znanstvenici iz cijelog svijeta. Krka je objekt svjetskog znanstvenog interesa.
        Umjetni su zahvati u ovaj osjetljivi prirodni kompleks ne samo štetni, već i opasni. Poremećaji biološke ravnoteže ometaju daljnji razvoj i ugrožavaju opstanak barijera i vodenih akumulacija – na drugim rijekama to je potvrdilo iskustvo. Neopreznim zahvatima uništeni su divni slapovi Cetine, oštećeni dijelovi brana i ugrožene vodene akumulacije na Plitvičkim jezerima, a na slapovima Krke učinjene su teške devastacije. Na kraju mi se nismo uvjerili da su iscrpljene tehničke mogućnosti za našu zajednicu povoljnijeg rješenja sadašnjih ekonomskih poteškoća.
        Interesi našeg razvoja i međunarodnog ugleda traže da krasan prirodni muzej kanjonskog dijela Krke ne samo očuvamo, već da ga nastojimo, koliko je moguće, povratiti u prirodne odnose koji njegovom održavanju najbolje odgovaraju.
 
PRILOG GEOGRAFIJI HVARA[48] 


Uvod
Ovaj osvrt na geografske posebnosti Hvara nije potpun; prilagođen je općoj namjeni Simpozija, te daje prednost prirodnim karakteristikama. Vodi se računa i o sadržaju Simpozija, te se ne zadržavamo na posebnostima koje su predmet zasebnih specijalističkih referata.
U vidu imamo one osobine koje nam izgledaju posebno važne  za opće značenje otoka. Kako se Hvar ističe među našim otocima prirodnim posebnostima i društvenim valoriziranjem, vjerujemo da njegovo upoznavanje pridonosi razumijevanju osobina i značenja cijelog arhipelaga.
S obzirom na karakter Simpozija osvrt na društveno valoriziranje je kratak i ima dopunsko značenje. Ograničavamo se na one momente koji su posebno značajni i odražavaju međuovisnost i nedjeljivost prirodne podloge i društvenog valoriziranja; potpun geografski aspekt vodio bi računa o svim utjecajnim komponentama i precizirao prostorni odraz  njihova međuodnosa.


Prirodna podloga
        Geografski položaj. Hvar je najznačajniji, iako ne najveći, otok srednje otočne skupine. Značajka je te otočne skupine da se otoci pružaju usporednički (W-E), a taj smjer je najizraženiji kod Hvara, te se za cijelu skupinu upotrebljava epitet «hvarska». Hvar je naš najduži otok (67,8 km), ali je veličinom (299,66 km2) na četvrtom mjestu.
        Pružanje središnje «hvarske» otočne skupine zatvara oštar kut s općim  pružanjem kopnene obala (NW-SE), a to je u velikoj mjeri utjecalo na usmjeravanje i razvoj priobalne plovidbe i odrazilo se u povijesnom životu Hvara. Razlika u smjeru pružanja otoka i kopnene obale uzrok je u razlikama unutar otoka, istočni rt je samo 4,5 km udaljen od kopnene obale, a zapadni dio izduženog otoka gleda pučinu i prema kopnu je u sjeni većeg i reljefom istaknutijeg Brača. Unutrašnje razlike i odnos prema drugim otocima uzrok su i specifičnih prirodnih osobina, što se odražavalo i u posebnostima društvenog života.
        Za geografski položaj srednje otočne skupine, a time i Hvara, važan je položaj u odnosu na šire regije. Dubrovačka otočna skupina je priobalno položena i ne mijenja bitno pučinski karakter južnog Jadranskog «zaljeva» s otvorenijim morima, osobito za  vrijeme dugotrajne priobalne plovidbe, imala ključno značenje. Jedinstveno položena Korčula sa svojim glavnim gradom imala je glavnu  prihvatnu i otpremnu ulogu, ali izduženi Hvar je utjecao na usmjeravanje plovidbe i nadzirao prolaz.
        Srednja otočna skupina je dio naše najsloženije primorske regije i kojoj su najbolje izražena tri karakteristična dijela: otoci, kopneni priobalni pojas i Zagora,  odnosno gornjački kraj. Ta raznolikost i međuovisnost dolazila je do  izražaja kada su opće prilike i domaći razvoj tome pogodovali. Za kopneni dio je važno da su u njemu glavna polja, koja vodom i obradivim tlom imaju ključno značenje u krškom kraju.
        U novijim uvjetima povećane prometne povezanosti, socioekonomske međuovisnosti i litoralne orijentacije srednje primorje zbog prednosti položaja raznolikog inventara i društvene dinamike dobiva sve veću ulogu u nacionalnom i internacionalnom okviru. U tim odnosima specifične osobine i prednosti Hvara dobivaju posebno značenje i privlačnost. Otok postaje sve poznatiji i privlačniji u širem kopnenom zaleđu.
        Oblik. Već smo istakli veliku izduženost otoka, čija površina čini samo šesnaesti dio kruga koji bi imao promjer otočne dužine! Posljedice izduženosti su pojačane razlikama među dijelovima, odnosno općim oblikom otoka. Istočni  dio otoka, nazvan Plame, ima oblik izdužene oštrice koja se sužava prema «vrhu Hvara», odnosno Sućurju. Na Plame otpada 56% dužine otoka i približno 42%  površine.
        Zapadni dio otoka, odnosno «donji Hvar», kako ga neki  u Plamama nazivaju, ima mnogo složeniji izgled i okupljeniji je. Ta «glava» otoka ima glavno društveno značenje i izrazite otočne ekološke posebnosti. Kad se govori o društvenom životu otoka, osobito u prošlosti, misli se prvenstveno na taj dio otoka. Stanovnici kopnenog primorja, u blizini Plama, ne zovu Hvar već redovito samo «škoj», odnosno otok. Ime otoka je značajno za ocjenu njegovih geografskih specifičnosti.
        Ime. Naziv otoka je grčkog porijekla; grčki kolonisti s egejskog otoka Parasa nazvali su u prvoj polovici 4. st. prije Krista, svoju novu koloniju, na mjestu sadašnjeg Starog Grada, «Faros». Taj naziv je s vremenom prenijet na cijeli otok i do nas dospio u suvremenom obliku. Činjenica što nije očuvan pouzdan raniji naziv otoka upućuje na to da je Hvar bio slabo naseljen, nije bio unutar povezan, što je i razumljivo s obzirom na oblik, te nije imao jačih veza s daljim prostorima. Posljednje je shvatljivo, s obzirom na osobine uzanih i krševitih Plama. 
        Nalazi pećinskih kultura koje sežu i u četvrti milenij prije Krista i ukazuju na veze s daljim mediteranskim prostorima (Novak, 1972.) mogu se objasniti diskontinuiranošću pomorskih veza i nepovoljnim uvjetima da se na našem otoku razvije i održi trajno žarište.
        Kolonisti Farosa izabrali su položaj koji je na otoku najpovoljniji za agrarno gospodarenje i pomorstvo. Činjenica da pri tome nisu došli u sukob s domorocima upućuje na to da su oni bili na zaostalom stočarsko-lovačkom stupnju životarenja; to znači da prednosti uzurpiranog položaja za njih nisu bile značajne,  a sigurno su bili malobrojni i međusobno razbijeni. I postepeno širenje naziva grčke kolonije na cijeli otok svjedoči o njenim socioekonomskim prednostima (agrar, obrt, ribolov, pomorstvo i sl.); opravdano se ukazuje na to da su se domaći i veselili naprednijim došljacima (Novak, 1972.).
        Česta je i razumljiva činjenica da su nazivi otoka i glavnog naselja homonimi. Glavno naselje je kopča uključivanja otoka u život širih prostora i postaje otočni simbol. Središnjost naselja je na otocima i jače izražena. Faros je bio središnje, možda u početku i jedino naselje i simbol otoka.
        Zna se da je i na mjestu današnjega grada Hvara bilo grčko naselje Dimos, ali sekundarnog značenja prema Farosu. Kad je početkom drugog milenija težište otočnog života počelo prelaziti na to istaknuto naselje i važno pomorsko uporište, javlja se (1205; Novak, 1972, str. 47) za njega naziv Hvar (Pharus), a starom Farosu ostaje utješni naziv Stari Grad (Civitas Vetus).
        Od početka 11. stoljeća javlja se i venecijanski naziv otoka Lesina. Ugledni K. Jireček je (1879.) taj naziv doveo u vezu sa slavenskom riječi «les, lesno, liesno», što bi značilo «šumoviti otok», tj. da se Mlečani prihvatili naš nacionalni naziv. Za to objašnjenje nije nađena potvrda u dokumentima i nema objektivnih razloga da bi se u nazivu posebno isticala šumovitost tog otoka. Međutim, talijanska, odnosno venecijanska riječ «lesina» znači «šilo» a to dobro odgovara obliku i doživljaju otoka (sl. 1). Tom objašnjenju priklonio se u svom posljednjem radu i naš vodeći etimolog P. Skok (1973.).
        Svojim oblikom Hvar zaista podsjeća na šilo. Izdužene i prema istoku sve uže Plame izgledaju kao šiljilo, a tako su ih doživljavali venecijanski pomorci, koji su se u početnoj plovidbi nužno držali kopnene obale. Smjerom zapad-istok s kopnom izduženi Hvar je na uzdužnom plovnom putu imao ulogu barijere koju je trebalo zaobilaziti. Zaobilaženje kroz Neretvanski kanal i prolaz kroz 4,5 km uzani tjesnac bili su naporni i opasni.
        Brodovlje se nužno približavalo brdovitom i krškom primorju Krajine, koja je bila gnijezdo smjelih i bezobzirnih gusara. Na tom prolazu Venecija je doživjela prve poraze i imala dugotrajne poteškoće s neretljanskim gusarima.
        Venecijanski pomorci su brzo upoznali da ih na to opasno skretanje primorava dugi i uzani «šiljak» Hvara i razumljivo je da su otoku dali odgovarajući naziv (Lesina). Domaće stanovništvo, okupljeno uglavnom u zapadnom dijelu otoka, nije nikad prihvatilo taj naziv jer nije imao veze s njihovim doživljajima. I domaći naziv Plame za istočno «šilo» povezan je sa sukobima pomoraca i krajiških gusara. Prema tome s kime su bili povezani stanovnici Plama su vatrama (plamenovima) davali obavještenja o približavanju plijena ili neprijatelja, tj. broda s pučine ili opasnosti s kopna. Neobičan naziv dobro odražava povijesnu ulogu kraja.
        Reljef. Hvar je smjerom paralela izdužena i asimetrična kosa, koja prema zapadu postaje viša i složenija. Južna strana otočne kose je strmija, a sjeverna raščlanjenija i složenija; te razlike su posebno naglašene u zapadnom dijelu otoka (sl.1). Na sjevernoj strani zapadnog dijela poluotočno se ističe greben Kabal-Maslinovik (125 m); između tog grebena i glavne kose je dijelom potopljena udolina Starogradskog zaljeva i Polja.
 
Sl. 1. Reljef i geografski položaj Hvara. Ekvidistanca među izohipsama je 100 m


        Građa otoka se u glavnim crtama slaže s vanjskim obrisima: Hvar je prema jugu nagnuta antiklinala mezozojskih vapnenaca i dolomita. Analogno općim obrisima reljefa antiklinala je u istočnim Plamama pravilnija; sljemenski pokrov vapnenaca je djelomično rasječen i otkriveni su dolomiti, što je važno za evoluciju reljefa i društveno valoriziranje. U zapadnom, reljefnijem dijelu odnosi su složeniji; izmjena sjevernog krila antiklinale odražava snažno i dugotrajno egzogeno modeliranje (sl. 2). Morfogenetska razlika između vapnenaca i dolomita i odnosi u građi otoka bitno su utjecali na evoluciju reljefa. Geografski posebno značenje ima krpa paleogenog fliša oko grada Hvara, što ima veliko društveno značenje. Taj «ostatak» upućuje da je paleogeni fliš prvobitno prekrivao stratigrafsku podlogu mezozojskih karbonatnih stijena; modeliranje otoka  do današnjeg izgleda bilo je, dakle, dugotrajno i složeno.
        
Sl. 2. Strukturni profil kroz Hvar (prema M. Heraku, ujednostavljeno)


        Pravolinijsko pružanje južne strane otoka, rasječenost građe i reljefna diskontinuiranost prema Paklenim otocima i Šćedru upućuju na dislokacijski odnos. 
        U reljefnoj slici Hvara stavljamo težište na one oblike i procese koji su očitiji, vremenski bliži i važniji za opće značajke otoka. Imamo dvije grupe oblika: obalne i kopnene. Dajemo prvenstvo obalnoj razvedenosti i oblicima, jer oni utječu na razvoj kopnenog reljefa, bolje odražavaju mlade, morfogenetski utjecaj na izmjene i imaju odlučujuće značenje u društvenom valoriziranju otoka. 
        Očita je razlika između južne jednostavne i sjeverne raščlanjenije obale. Južna je obala, osim oko Hvara, u vapnencima koji se ne spiraju, a marinsko podsijecanje osvježava strminu, koja je prvobitno uvjetovana tektonskim gibanjima. Intenzivno drobljenje vapnenaca na strmim padinama najvišeg dijela otoka (Hum, 603 m, Sv. Nikola, 626 m) upućuje na mlado povećanje visinskih razlika, s čime se, kao što ćemo vidjeti, slaže i svježa disekcija površja na sjevernoj strani otoka.
        Prostrane i debele kore osulinskih breča Plaža rasječene su i diferencirano modelirane, što upućuje na mlado pozitivno pomicanje morske razine. Veze malih obalnih i kopnenih draga, na južnoj strani Plama, također upućuju na mlade izmjene obalnog pojasa. I u samom gradu Hvaru je očita veza između lučnog zaljevića i drage na kopnu.
        Sjeverna obala je mnogo razvedenija. Suprotnost je već izrazita u najzapadnijem poluotočnom ogranku na kome se ističe selo Brusje. Nasuprot južnoj jednostavnoj obali sjeverna prema Hvarskom kanalu i Starogradskom zaljevu obiluje zaljevima «lučicama» i poluotočićima. U dolomitskom zemljištu su usječene brojne drage koje se na obali Starogradskog zaljeva završavaju slikovitim uvalicama. Djelovanjem naplavljivanja i ispiranja valova nastala su u uvalicama obalna žala.
        Poluotok Kabal i Starogradski zaljev najveći su oblici hvarske obalne razvedenosti i nasljeđe iz davnog modeliranja otočnog površja. Između većeg Starogradskog i manjeg Vrboskog zaljeva je udolina Polja. Ta udolina prati kontakt drobljivih dolomita i vapnenaca (v.sl.2). Za sadašnju obalu posebno je značajno da je kod Jelse, a i kod Vrboske i Starog Grada izmodelirana u eolskom pjeskovito-praporastom pokrovu, u kome je kod Grobišća (Jelsa) obalni strmac, visok oko 20 m (Milojević, 1927). Taj odnos, kao i onaj prema šljunčanim osulinama na južnoj strmoj obali, svjedoči o mladosti hvarske obale. Očito je da su osuline i praporni pokrovi prvobitno bili prošireni na prostor koji je sada pod morem. Položaj priobalnih pjeskovito-praporastih naslaga kod Jelse upućuju na zaključak da su nanošene s prostora koji je sada pod morem. Ima na sjevernoj obali više lokaliteta gdje sadašnja obala zasijeca padinske naplavine i eolske nanose.
        Duž obale Hvara mnogi su dokazi mladog pozitivnog glacioeustatičkog gibanja morske razine. Rekonstrukcije ukazuju na to da je morska razina za posljednjeg ledenog doba (Würma) bila 96,4 m niža od sadašnje (Šegota, 1973.). U tim uvjetima Hvar je bio gora (visoka 722 m) u kopnu i to na geografskom položaju koji je meteorološki bio vrlo buran, a klima izrazito hladna. Smrzavanje je uvjetovalo drobljenje na golim vapnenačkim strmcima. Drobiž se osipao prema podnožju i ostao u obliku prostranih osulina. S kopna na sjeveru, koje je bilo na mjestu sadašnjeg Hvarskog kanala, hladni i suhi vjetrovi su ispuhivali sitnije sastojine i taložili ih u Polju, okolici Jelse i drugim lokalitetima.
        Obilje eolskih nanosa dokazuje da je na kopnu, koje je danas potopljeno, dosta naplavljenih trošina. To je u skladu s oblicima u višim dijelovima otoka. Iz najviših dijelova otoka (Hum 603 m, Začarbina 548 m, Sv. Nikola 626 m i dr.) spuštaju se prema zaljevu Jelse dobro izražene udoline kojima i sada protječu potoci. U usjecima u okolici Jelse vidimo da su  u donjem dijelu dolina ispod praporastog pokrova staloženi grubi potočni nanosi. Prije posljednjeg pleistocenog modificiranja morfogenetskog procesa bilo je, dakle, razdoblje intenzivne disekcije reljefa. U zapadnom poluotočnom dijelu, u okolici Brusja, također vidimo da je dolomitsko zemljište dragama disicirano. Inundacija oblika te faze disekcije odražava se u obalnoj razvedenosti. Uz klimatske modifikacija etapa disekcije uvjetovana je vjerojatno povećanjem visinskih razlika u otočnom površju. Diferenciranim modeliranjem došle su do izražaja razlike između drobljivih dolomita (udoline) i kompaktnijih vapnenaca (kose). Tim diferenciranim modeliranjem izražena je reljefna dinamičnost i raznolikost najvišeg otočnog dijela. Udubina Samotvorca, u dolomitima izvorišnog dijela Pitavskog potoka,  i proboj Vratnik, u vapnencima, ostavljaju visokogorski utisak i prava su prirodna znamenitost. Probijanjem tunela između Samotvorca i Zavale, odnosno Pitavskih plaža, postao je taj reljefni prostor pristupačan.
        Udolinski pojas, izmodeliran u središnjoj dolomitnoj jezgri, značajan je za glavni dio otoka. Taj prema građi inverzan oblik nije kontinuiran; u Plamama su izražene izolirane udubine, a u zapadnom sektoru je reljefno sljeme, oko Brusja, sastavljeno od dolomita. Odnos dolomita i vapnenaca i njihovo diferencirano modeliranje imali su  utjecaj na društveno valoriziranje, posebno u stočarskoj komponenti gospodarenja.
        Temeljne crte reljefa, u kojima su usječeni oblici mlade disekcije (v.sl.2), upućuju na to da je otočno površje u toj ranijoj fazi bilo mirnije. Sigurno je da su i ti stariji oblici naknadno preinačeni, te nema elemenata na temelju kojih bi se rekonstruirali prvobitni izgled, način i vrijeme modeliranja. Iz ranije faze modeliranja potječe i udolina u kojoj je  staložen eolski pokrov Polja. Ogolićavanje i izbijanje stjenovite podloge pokazuje da je pjeskovito-praporasti pokrov staložen na dosta uravnjenom površju, dodirom vapnenaca i dolomita.
        Pjeskovito-praporasti pokrov dao je starogradsko-jelšanskoj udolini posebno značenje u izgledu i životu Hvara. Trošni pokrov, sintetiziran u nazivu Polje, nasljeđe je iz hladne pleistocenske modifikacije morfogenetskih procesa. Polje je ključni element u prirodnom inventaru Hvara, a društvenim razvojem njegovo se značenje povećava. Nažalost, i ovdje se potvrđuje opće iskustvo s poljima u kršu: «stijene rastu». Spiranje i vjetar odnose rahli pokrov koji je  staložen u drukčijim prilikama. Obrada, putovi i druge ljudske intervencije ubrzavaju erozijski proces.
        Vode. Uz otočnu izoliranost i kršku kamenitost oskudica vode spada među glavne nepogodnosti prirodne podloge. Samo najviši dijelovi otoka primaju preko 800 mm padalina i to prvenstveno na strmoj i društveno manje važnoj južnoj strani. Posebno je nepovoljna godišnja raspodjela padalina. U ljetnoj polovici godine padne prosječno trećina padalina, a nisu rijetki beskišni mjeseci. Istovremenost suše i visokih temperatura ima nepovoljne ekološke posljedice; naprotiv, termički blaga (siječanj u gradu Hvaru prosječno 8,40C) i vlažna zima ima pozitivne utjecaje. Ljetne suše su trajna  a povremeno i katastrofalna nedaća. 
        Sastav i građa zemljišta ne pogoduju nakupljanju podzemnih voda. Obilnije padaline brzo otječu niz južnu strmiju stranu otoka ili se gube u šupljine krškog podzemlja. Iz drobljivog dolomita ocjeđuju se povremeni izvori koji u kišno doba hrane i jače potoke, ali u sušno doba slabo pište ili presahnu. U flišu okolice grada Hvara odavno su kopani bunari, koje su hranile ocjedne vode. Bunari i lokve kopani su u pjeskovito-lesolikim naslagama Polja, ali su ljeti presahnjivali; oni u blizini morske razine ljeti su postajali bočasti (i Tvrdalj u Starome Gradu). Borba protiv bezvodice trajna je briga stanovnika Hvara.
        Tehnološki razvoj (produkcija cementa) i uključivanje u gospodarski život širih prostora, preko komercijalnog vinogradarstva, omogućili su od druge polovice 19. stoljeća uređenje velikog broja obiteljskih i javnih cisterni. To obiteljsko, rjeđe mjesno, vodno gospodarenje ima ograničen domašaj, ne oslobađa od nepovoljnih meteoroloških posljedica i ne omogućuje uključivanje u suvremenu vodnu opskrbu. Pomoć vodonoscima iz kopnenih izvora ima ograničeno značenje i ublažuje nedaće.
        U debelim naplavinama kod Jelse pronađene su i kaptirane veće količine podzemne vode te velikim zahvatom provedene čak do grada Hvara. Međutim, raspoložive količine ne mogu ni približno udovoljiti sve većim potrebama. Otok Hvar ubrzano i odlučno stupa u stadij u kome je potrošnja vode «po volji» bitna potreba. U takvu opskrbu trebalo bi uključiti cijeli otok i osigurati natapanje rentabilnih kultura. Takvu opskrbu nemoguće je osigurati iz vodnih rezervi otoka; za sada je najperspektivnije skupo uključivanje u vodoopskrbne sustave susjednog kopna. Bezvodica je značajka prirodne podloge otoka, a razvijeno društvo to mora svladati.
        Ekološke prilike i raznolikosti. Na ovom sipmoziju imamo posebne referate o klimi (Makjanić i Volarić, Prikaz klimatskih prilika otoka Hvara) i vegetaciji (Klepac i Vidaković, Važnost šuma za otok Hvar); stoga se nećemo posebno osvrtati na te elemente prirodne podloge. Istaći ćemo značajne unutrašnje ekološke različitosti, koje otočnoj cjelini daju naročito značenje, posebno s obzirom na društveno valoriziranje. Na usporedno s kopnom izduženom otoku temeljna razlika bi trebala biti između prisojne i osojne strane; zbog značajki površja ta razlika na Hvaru ima sporedno značenje. Strmina, malo prostranstvo, krševitost i teška pristupačnost uvjetuju relativno mali udio u ulogu južne otočne strane. Izuzetak čini «flišna oaza» grada Hvara, čije su prirodne prednosti dolazile u određenim povijesnim odnosima do velikog izražaja. Novije društveno uključivanje dobro očuvanih Paklenskih otoka u gradsku okolicu osigurava «hvarskoj oazi» veći prirodni potencijal.
        Glavnina otočnog prostora je osojna i gleda prema kopnu. U tom prostoru se izdvaja nekoliko različitih ekoloških sektora.
        Brdoviti Hvar je u otočnoj cjelini prostorno slabo zastupljen ali je, zbog razlika između drobljivih dolomita i otpornih vapnenaca, izrazito raščlanjen. Iako u tom sektoru nalazimo tragove ranih kultura, on je u dugom vremenu egzistencijalnog stočarenja imao ograničene mogućnosti i prolazio je kroz česte krize. Malo i nisko «hvarsko brdo», kao i niski krajevi, stradava od ljetnih suša i vrućine.
        U taj sektor uključujemo i zapadno produženje oko Selca, Grablja i Brusja, gdje su različite faze agrarne valorizacije potisnule prirodnu vegetaciju na dolomitskoj podlozi. Prvobitna makija je ograničena na niže vapnenačke strmine.
        Plame, izdužen i nizak krški kraj, trpe od svih nedaća te podloge u prijelaznom mediteranskom prostoru. Izložene su ljetnim žegama i sušama i hladnim zimskim prodorima s nedalekog kopna. Veza za mala «poljica» na dolomitskoj podlozi pružala je ograničene mogućnosti egzistencijalnom životarenju.
        Nedaće krške podloge, degradacija prirodne vegetacije i bezvodica odrazuju se u životu izoliranog kraja. Plame su prirodnim značajkama, a još više društvenim životom, znatno povezane sa susjednim izvanotočnim prostorima. Tek najnovije i velike društvene izmjene jače uključuju Plame u otočni život.
        Okopoljski sektor je najspecifičniji dio otoka. Obradivo tlo i zadržavanje vode imaju posebnu važnost u krškom kraju. Polje je zalog povijesnog značenja i izdvaja Hvar prema drugim otocima.
        Položaj uz morsku obalu povećava vrijednost Polja. Posebno je važna veza prostranog Starogradskog zaljeva i Polja, a jačom valorizacijom tog obradivog prostora izbija značenje zaljeva Jelse i Vrboske. Tri glavna otočna zaljeva su na rubu Polja.
        Polje ima ključno značenje i privlačnost u unutrašnjem životu otoka. Oko Polja je okupljeno najviše naselja, a u izoliranim i siromašnijim Plamama Polje  je bilo sinonim za zapadni privlačniji dio otoka!
        Agrarna valorizacija Polja jačala je s povezivanjem i uključivanjem otoka u život širih prostora. Time je povećana uloga Polja u životu otoka. Sve ukazuje na to da će najnovijim razvitkom života jačati i okupljanje oko Polja, gdje su i obale najrazvedenije.
        Dugotrajno i teško životarenje degradiralo je otok: uništavanje šuma, spiranje i iscrpljenje tla, širenje napuštenih «starina» i sl. Uključivanjem u život širih prostora i valoriziranjem posebnosti, koje su u tim odnosima važne, regenerira se prirodna podloga, prvenstveno vegetacijski pokrov. Obnova vegetacijskog pokrova ide najbrže u sektoru oko Polja. Jačanjem unutrašnjeg povezivanja i orijentacijom društvenog života prema obali dolaze do izražaja i zbrajaju se otočne raznolikosti, pri čemu se ističu prednosti okopoljskog sektora. Za razumijevanje sadašnjeg stanja i razvoja prirodne podloge nužno je poznavanje značajki društvene valorizacije.


Glavne značajke društvene valorizacije
        Nalazi pećinskih kultura iz 4. milenija prije Krista (Novak, 1972.) dokazuju da je otok u toj dalekoj prošlosti bio ne samo naseljen već je i održavao veze s dalekim mediteranskim krajevima. U prvoj polovici 4. stoljeća prije Krista, grčki kolonisti naseljavaju Faros (Stari Grad) i počinju agrarno valorizirati Polje. Otada otok igra važnu ulogu i dijeli burnu sudbinu jadranskog prostora, posebno u rimskoj transjadranskoj ekspanziji i u naletima i naseljavanjima došljaka iz kopnenog zaleđa. Početkom drugog milenija umješna Venecija uviđa značenje plovidbenog uporišta na «hvarskoj flišnoj oazi». Otada će se kroz stoljeća sudbina otoka odvijati u sjeni prosperitetnog uporišta, koje je odudaralo od glavnine otoka. Usprkos dugoj prošlosti populacijska slika otoka je mlada.
        Prvi popis (1857.g.) konstatira na Hvaru tek 12743, a posljednji, 1971.god., samo 11930 stanovnika, tj. 6,4% manje! Međutim, za društveni razvoj značajno je da se u tom razdoblju odvijao ciklus rasta i opadanja: kroz prva četiri desetljeća (do 1900.g. kad je bilo 18097 stanovnika) stanovništvo brzo prirašćuje (za 30%), a kroz posljednjih sedam desetljeća sporije ali trajno opada (za 35%). Populacijski regres  je teži od onog što brojevi pokazuju, jer se pogoršala dobna i spolna struktura: veći udio starijih i ženskog stanovništva. Za razumijevanje sadašnjih populacijskih prilika važne su, dakle, novije društvene izmjene. Vidjet ćemo da te izmjene, u najnovijoj fazi i adekvatnije statističke pokazatelje.
        U vezi s naglašenim posebnostima i razlikama u prirodnoj podlozi važne su i populacijske razlike među pojedinim dijelovima otoka. U zapadnom i većem (oko 58%) dijelu otoka trajno je okupljena glavnina stanovnika (redovito iznad 80%). Naprotiv, u krškim i u otočnom životu izoliranim Plamama redovito je ispod petine stanovnika; jedino 1910. godine neznatno prelazi taj udio (20,5%); taj izuzetak značajan je za socioekonomski razvitak otoka. Važno je dopuniti da se Plame i jezično razlikuju od zapadnog dijela; dok je zapad čakavski, u Plamama susrećemo štokavski, što odražava krvnu i društvenu povezanost sa susjednim kopnom.
        Populacijski porast u drugoj polovici 19. stoljeća  posljedica je bitne izmjene u životu otoka. To je etapa razvoja prometa (brodskih i parobrodskih veza, probijanja cesta i željeznica), čime jačaju povezani život, suradnja i razmjena dobara. Veze jadranskog primorja sa zaleđem oživljavaju komercijalno vinogradarstvo – preporodni faktor u životu Hvara. Uspjeh na vinskom tržištu povećava vrijednost rada i osamostaljuje težačka gospodarstva, koja su stoljećima čamila u podređenosti plemićima, okupljenim u relativno izoliranom gradu Hvaru. Komercijalno vinogradarstvo smjenjuje tradicionalno i oskudno stočarsko-ratarsko životarenje, poboljšava uvjete života i odrazuje se u populacijskom prirastu. Polet tog socioekonomskog preporoda obratio je ne samo Polje nego je prekrčio sve pogodne padine, posebno dolomitske. Agrarna valorizacija prebacuje tržište otočnog života u okopoljski sektor; neposredna okolica «hvarske oaze» ima ograničene mogućnosti, a izolirane Plame gotovo ne sudjeluju u tom pokretu; ranije istaknute razlike u prirodnoj podlozi dobivaju kompleksno geografsko značenje.
        Razvoj komercijalnog vinogradarstva odrazio se u cjelokupnom životu i valorizaciji, posebno okopoljskog sektora. Novčanim prihodom jačaju trgovina i povezivanje s daljim krajevima. Pregrađuju se seoske kuće, koje se podrumski osposobljavaju i uređuju za udobniji život. Posebno jačaju posrednički centri; ističe se uloga agrarno-posredničkog Starog Grada, u koje je 1890.g., kad je vinogradarstvo bilo na vrhuncu, živjela gotovo petina (19,3%) otočnog stanovništva. Tada je Stari Grad imao najveći broj stanovnika (3386) koji je registriran u jednom naselju otoka. Stari Grad neposredno odražava razvoj vinogradarstva, jer je organski povezan s Poljem, kao i njegov prethodnik antički Faros. Treba naglasiti da Stari Grad nije centralizirao posredničke uloge okopoljskog sektora, jer to obavljaju Jelsa i Vrboska, posebno prva.
        Jačanjem povezanog života razvija se i pomorstvo. Tri okopoljeske luke bile su u drugoj polovici 19. stoljeća važni centri brodarske, čak i parobrodarske inicijative. Pomorski život i komercijalno vinogradarstvo razbili su otočnu izolaciju i pridonijeli upoznavanju drugih krajeva, životnih mogućnosti i uključivanje u opći gospodarski razvoj. To je imalo odlučujuće značenje kad je došlo do prvih poremećaja.
        Krajem devetnaestog stoljeća dolazi do znatnih poteškoća liberizacijom i povećavanjem konkurencije na vinskom tržištu te poskupljenjem radne snage, a počinje i katastrofalna zaraza filoksere. Istovremeno stiže primamni zov prekooceanskih zemalja, čija konjunktura ima odlučujući utjecaj na migracijska kretanja i gospodarske prilike u mediteranskim zemljama oko prekretnice stoljeća. Hvarski vinogradari stekli su znanje i sredstva da se uključe u nove  socioekonomske procese, posebno prekooceansku emigraciju. Novi razvoj odražava se u populacijskom regresu poslije 1900.g.
        Izolirane Plame nisu u jednakoj mjeri i istovremeno sudjelovanje u tim socioekonomskim izmjenama. Njihovo stanovništvo i dalje prirašćuje i ima najveći udio 1910. g. Prvi svjetski rat i njegove posljedice bili su istovremeno i golemi socioekonomski preokret, uvjetovan jačim uključivanjem u opće razvojne procese. Međutim, konačnim stradanjem vinograda otok je izgubio najvažniji autogeni gospodarski oslonac. S propašću vinograda i opadanjem trgovine vinom nestajao je i pomorski život.
        Za obnovu vinograda na otpornom američkom korijenu nije bilo ni prirodnih uvjeta ni društvenih mogućnosti. Nova loza uspijeva na dobrim tlima; u obzir dolazi samo Polje, a krčevine na padinama treba prepustiti pustopolju. Uporni pokušaji da se nađe zamjena dali su ograničene rezultate. Tradicionalnom destiliranju ružmarina pridružilo se u većim razmjerima destilacija i gajenje lavande; nepouzdani posrednici i nestabilnost na svjetskom tržištu nisu osigurali pouzdanost i trajnost prihoda. Gajenje buhača još brže je podleglo tim slabostima.
        Kriza gospodarstva koja se napajala domaćim izvorima pada u vrijeme ubrzanog jačanja prometnih veza, razmjene dobara, porasta gradova i degradacije prostora koncentriranih društvenih aktivnosti. Jačanju težnja i potreba boravka u sunčanijim i svježijim krajevima, otkrivaju se sredozemne obale, osobito radi zimskog osvježenja. To stremljenje jača i tadašnje medicinsko stanovništvo  o pozitivnom značenju sunčanih krajeva radi ozdravljenja, posebno od tuberkuloze. Izuzetno pitomi i sunčani (2715 sati godišnje) grad Hvar otkriva se kao «jadranska Madeira».
        Turistički počeci prije prvog svjetskog rata bili su skromni jer je Hvar bio teško pristupačan bogatom kontitentalskom zaleđu (duge plovidbe od Trsta ili Rijeke). U tom rekreacijskom turizmu sudjelovali su malobrojni i privilegirani. Rat je i to prekinuo, ali je poratno doba okarakterizirano naglim gospodarskim razvitkom, jačanjem prometnih veza i porastom gradova. Iz tih novih vrela pritječe od polovice drugog desetljeća našeg stoljeća sve jača struja turista; istovremeno (1925.) povezana je južna Hrvatska željezničkom prugom  s prometnom mrežom zaleđa, što je imalo prekretničke posljedice. Jača posrednička uloga Splita, a time i veze između njega i otoka. U novom turističkom životu valoriziraju se i druga mjesta, posebno Jelsa.


Sl. 3. Otočne ceste i veze (trajekti) s kopnenom cestovnom mrežom


        Privredna kriza tridesetih godina uvjetovala je zastoj, a oporavak nakon nje (od 1935.) okarakteriziran je jačim pritjecanjem ne samo iz inozemstva već i iz domaćeg zaleđa. Drugi svjetski rat uvjetuje brutalan prijelom i raznovrsna stradanja, što je teško obnovljeno nakon rata.
        U svestranom i ubrzanom razvitku poslije rata bujica turističkog gibanja između bogatijeg ali prirodno degradiranijeg Sjevera i sunčanog Sredozemlja ima ključno socioekonomsko značenje. I socioekonomske izmjene u Jugoslaviji jačaju domaća kretanja i odmor na obali. Otvaranje unske željezničke pruge (1948.), dopune drugih pruga i pojačana priobalna plovidba omogućuje putovanje. Probijanje i moderniziranje priobalne ceste (1964.) brzo slijede dopuna i moderniziranje  uzdužne otočne ceste: Hvar-Sućuraj (1969). Ubrzani razvoj i prevaga automobilskog prometa nameću povezivanje trajektima i otočnog cesta:  Drvenik-Sućuraj (1961.) i Split-Stari Grad (1967.); dolazi do integriranja kopnenog i otočnog cestovnog prometa što nosi prekretničke posljedice (sl.3). To je pojačano unutrašnjim otočnim cestovnim povezivanjem; odsada cijeli otok sudjeluje u zajedničkom životu. Iskonski izolirane Plame postaju pristupačan dio otoka. Dovršenje suvremenog splitskog aerodroma povećalo je turističku pristupačnost okolnog primorja. Uključenje u nacionalnu električnu mrežu pridonijelo je turističkoj valorizaciji otoka, koji privlači jaku struju inozemnih i domaćih turista;  to se ogleda u intenzivnosti i polarizaciji života.
        I ranije su kopče uključivanja otočnog života u  šire prostore bile na obali, ali sada su razlozi obalnog okupljanja složeniji i jači. Uz lučku zaklonjenost cijeni se i svježina istaknutih dijelova; osim pristupačnih žala privlače i hridi strmih obala. Nekadašnja pristanišna skladišta pregrađuju se u rezidencije; duž obale niču hotelski kompleksi i drugi objekti osvježenja – obala postaje  fasada novog i intenzivnijeg otočnog života. Trajno i povremeno preseljenje na  obalu karakterizira suvremeni trenutak – valorizira se najspecifičniji prirodni elemenat otoka.
        Prirodne  značajke obala utječu na društveno valoriziranje. Južna, izložena, strmija i teže pristupačna obala pruža manje mogućnosti od sjeverne koja je niža i razvedenija. Litoralizacija otočnog života je najintenzivniji i najkompleksniji proces u dosadašnjem društvenom zbivanju.
        S obzirom na dužinu obale (254,2 km), litoralno valoriziranje ima velike perspektive i prožet će cijeli otok. Turizam je glavni faktor priobalnog valoriziranja, a mogućnost i prednosti kretanja čine bitni dio odmora i osvježenja; na izduženom otoku svi su dijelovi neznatno udaljeni od obale, a prirodne posebnosti i društveni sadržaj jačaju povezanost. Usklađenje pogodnosti prirodne podloge i društvenih procesa opća je karakteristika suvremenih geografskih izmjena.
        Ekološki pitom i kulturnim nasljeđem bogati grad Hvar ostaje po strani od najintenzivnijih strujanja otočnog života. Međutim, turistički razvitak uključuje u prigradski život i nedaleke Paklene otoke (54 km obale).
        Turistički kompleks grada Hvara širi se i na sjevernu obalu (Vira). Tako se oko glavnog grada razvija složen i privlačan turistički kompleks, koji će i u novim uvjetima zadržati prednosti prema drugim otočnim centrima.
        Najveće okupljanje novog litoralnog života odvija se na obalama Polja, u sjeverozapadnom dijelu otoka. Već 1974. god. tri glavna naselja (Stari Grad, Jelsa i Vrboska) sudjelovala su s 52% u turističkoj posjeti otoka i s 58% u noćenjima (sl.3). U gradu Hvaru velik udio ima i zimski posjet, kojega gotovo nema u drugim centrima; to znači da je u ljetnoj masovnoj posjeti udio okopoljskih središta veći od navedenog. Turistička revitalizacija povećava značenje središta koja su se razvila u vinogradarsko-pomorskoj etapi.
        I Polje dobiva novo i veće značenje; moguća je mehanizirana obrada i orijentacija na rentabilne tržišne kulture ako se omogući natapanje. Na Polju je i pomoćni aerodrom. U novim odnosima održat će se i razvijati unutrašnja gradinska sela (Dol, Vrbanj, Svirče, Vrisnik i Pitve), jer su u blizini obale i posjeduju Polje.
        Uključivanje u život dalekih prostora povezano je s ulogom posredničkih centara; među kojima za otok ključnu ulogu ima Split. Prema Splitu je orijentirana otočna vezna strana. U tim odnosima najpovoljnije položeni Stari Grad postaje glavna otočna prometna kopča. I za grad Hvar je na bliskoj sjevernoj obali uređeno novo trajektno pristanište (Vira). Pristup Drvenik-Sućuraj, i dalje preko Plame, ima relativno manje, ali za istočni dio otoka prekretničko značenje i utječe na cjelinu. Dominacija automobilskog  prometa, želja za što bržim prebacivanjem na otok (4,5 km trajektne linije) i pristupačnost iz nacionalnog zaleđa daju značenje pristupu Drvenik Sućuraj. Otočna izduženost postaje u novim uvjetima i prednost. Novim se odnosima povodi unutrašnje prestrukturiranje otočnog života.
        Transformacija i nova valorizacija ne provode se samo aktivnošću domaćeg stanovništva već ulaganjem zajednice i stanovnika šireg nacionalnog kruga. Populacijski popisni podaci i razvojni proces pokazuju suprotne tendencije; nasuprot populacijskom regresu imamo transformaciju i specifično oživljavanje otoka!
        Popis se provodi u zimi, kad se ne registrira ni stvarni broj domaćeg stanovništva, jer su u «mrtvoj sezoni» mnogi odsutni radi školovanja ili su u posjeti kod iseljene rodbine. Naprotiv, ljenje društvo i ekonomsko oživljavanje okuplja u rodnom kraju. Razvojni proces traži da se kao subjekt računaju i oni koji su u otočnu valorizaciju uložili materijalna sredstva i osobne kapacitete; oni su fizički i pravno kategorija stanovništva, bitna u životu otoka. God. 1974. bilo je na otoku 117225 registriranih turista; stvarni broj je mnogo veći. To znači da ljetne stanovništvo i više od 11 puta prelazi broj koji je statistika registrirala.
        Treba uskladiti popisni postupak s razvojnim procesom. Popisi se provode u zimsko doba, na temelju ranijeg iskustva da je tada najviše stanovnika okupljeno u očinskom domu; vidimo da u naše doba to nije slučaj na Hvaru. Važno je znati broj stanovnika koji sudjeluju u valorizaciji otoka. Kad se to uzme u obzir, onda je očito da stanovništvo ne opada već otok u novije doba privlači specifične imigrante!


Literatura


Bogdanić, I., (1973), Stanovništvo otoka Hvara, Stanovništvo otoka i njegovih naselja, prema popisima 1857-1971, Hvarski zbornik 1, 183-203.
Herak, M., (1959), Prilog geologiji i hidrogeologiji otoka Hvara, Geološki vjesnik 12, 135-148.
Jireček, K., (1879), Die Handelsstrassen und Bergwerke von Serbien und Bosnien Während des Mittelalters, Prag.
Milojević, B. Ž., (1927), Ostrvo Hvar, Glasnik geogr. Društva 13, 205-211.
Novak, G. (1972), Hvar kroz stoljeća, Zagreb.
Rubić, I., (1952), Naši otoci na Jadranu, Split.
Skok, P. (1950), Slavenstvo i romanstvo na jadranskim otocima, Jadranski institut JAZU, Zagreb.
Skok, P., (1971), Etimologijski rječnik hrvatskog ili srpskog jezika sv. 1., Zagreb.
Šegota, T., (1973), Radiocarbon Measurements and the Holocene and Late Würm Sealevel Rise, Eiszeitalter und Gegenwart 23/24, 107-115, Öhringen.














________________
GEOGRAFSKI ASPEKT POLJICA[49]


Uvod
        Naziv, osjećaj pripadnosti, zajedništva i posebnosti Poljica,[50]  uporno se održavaju, usprkos novijim upravnim izmjenama. Neupućeni takvo što teško shvaćaju. Zato ću dati prostorne činjenice i odnose te izvesti zaključke koji se nameću. Nadam se da će to pridonijeti poznavanju kraja i posebno realističnoj ocjeni suvremenih problema.
        Poljica su bila mali prostor, nešto više od 233 km2, omeđen lukom donje Cetine sa sjeveroistoka i djelomice juga, te morskom obalom između ušća Cetine i Žrnovice. Sjeverozapadna međa je povučena od vrela Žrnovice preko Mosora (Plišivac, 1077 m) te kroz zaleđe (Trnovac, 999 m) do Cetine, jugoistočno od Biska (sl. 1). Međe su, dakle, bile određene tekućicama i morskom obalom; jedino na kršu Mosora i Zamosorja granica nije bila prirodno određena, a vjerojatno ni precizno utvrđena; prolazila je preko manje vrijedna krškog kraja, nije bila sporna, te je stoljetnim poštivanjem stabilizirana.
        Od rane hrvatske povijesti spominje se upravna posebnost toga dobro izdvojenog prostora, kao općine, župe, općine-župe, Poljičke komune, provincije, kneževine, knežije i republike. Čovjek se, kao što ćemo dalje vidjeti, ne može oteti dojmu da je hrvatska kolonizacija naslijedila zasebnost kraja. Još u XIV. st. Statutarno su kodificirani provjereni pravni običaji; haračem i dankom otkupljivana su Poljica svoju posebnost pred turskom invazijom i mletačkom okupacijom. Napoleonska radikalnost nije imala razumijevanja za posebnost i tradicije Poljica. Poljičani su i kasnije nastojali obnoviti stari upravni okvir koji je neuskladiv s odnosima i strujanjima povezanog života. Što je podržavalo tu gotovo tisućljetnu posebnost Poljica?
        Treba naime, napomenuti da su morskom obalom i tekućicama poljičke međe prirodno označene, te da su dugom tradicijom ušle u svijest i težnje stanovništva. Međutim, to nisu velike prirodne zapreke, a za malu Žrnovicu možemo reći da je čak element okupljanja okolnog prostora, što potvrđuje i naziv rječice (žrvan = mlin). Stabilnost međa je najvjerojatnije odraz poljičke mudrosti u izbjegavanju sporova i sukoba sa susjedstvom; na to upućuju i povijesni podaci. Duga povijest Poljica nema velikih junaštva i sukoba; Poljičani ne poznaju epiku.
        Međe ne osiguravaju stabilnost zajednice, važniji su njezin sadržaj i unutrašnja kohezija. U sadržaju Poljica vizualno i prostornim udjelom dominira «gora» Mosor (1340 m). Čovjek se pita zašto po gori nije nazvana i upravna jedinica? Prema epski raširenim i redovito površnim gledanjima, često se ističe gora, odnosno planina, kao zalog posebnosti i otpora. Takva konstatacija se prividno nameće i u ovome slučaju, ali naziv Poljica to odlučno demantira.
        Ta činjenica izgleda naročito važna. Naziv dobiva još veće značenje ako uzmemo u obzir opće osobine poljičkoga kraja.
        Mosor, kome Poljički statut daje značajnu apoziciju «gora», ima dominantno značenje u poljičkome prostoru. Narodna apozicija upućuje da je Mosor upoznat u vrijeme kada ga je prekrivao šumski («gorski») pokrov, što je u skladu s prirodnim ekološkim uvjetima. Mosor  je u naše doba izuzetno ogoljelo visočje što je posljedica pretjerane društvene eksploatacije. Društveno podrijetlo ogoljelosti potvrđuje i uočljiva obnova zelenila tokom mlade faze smanjenog antropogenog pritiska, osobito nakon zabrane gojenja koza (1954).
        U sastavu Mosora prevladavaju vapnenci, kojih pukotine voda širi otapanjem. Razvio se duboki krš u koji brzo poniru obilne i pljuskovite padaline. Ljetne suše i bezvodica ugrožavaju biljni pokrov i otežavaju društveno valoriziranje, osobito na prisojnoj jugozapadnoj strani, koja je važnija u životu Poljica.
        Mosor je imao ključno značenje za jedinstvo, opstanak i način života u Poljicama. Uzgoj stoke, posebice ovaca, imao je temeljnu ulogu u prvobitnu gospodarenju, što narodni termin «blago», dobro odražava, kao i poljički statutarni nazivi «dobitak» (čl. 56a) i «imanje» (čl. 109), a obračun obveza (velikom knezu 90 ovnova i sl.) potvrđuje značenje stočarske poljičkoga gospodarstva. Stroge odredbe Statuta i dogovori o pravima i zajedništvu pašnjaka potvrđuju važnost stočarske gospodarske komponente. Uporaba naziva «katun», u inače izrazito čistom narodnom nazivlju, upućuje da je hrvatska kolonizacija zatekla stočarsko gospodarenje.
        Mosor je bio temelj stočarskom gospodarenju, ali bilo je nužno specifično i razumno prilagoditi uvjetima. Gora ne prelazi u visoku zonu planinskih rudina koje su preduvjet za pun razvitak submediteranskog pokretnog stočarenja. Gorska svježina i reljefne kiše osiguravali su Mosoru bitnu ulogu u poljičkom stočarenju. Relativno mala visina i prisojna pitomina omogućavale su trajnu i visinski kombiniranu ispašu; hiru nevremena izloženi pastiri («vlahići») nisu imali godišnjeg predaha.
        Na Mosoru su se susretali stočari primorske i kopnene strane Mosora. Gora je bila zalog poljičkog zajedništva. Sporazumijevanje i suradnja bili su temelji poljičkog života i jedinstva. Specifična uloga Mosora postaje očita ako se usporedi sa susjednim obalnim gorjima. Prostorno mali i niski Kozjak (780 m) nije imao ni ekološke uvjete za analognu ulogu među suprotnim stranama. Skromne rudine na visoku (1762 m) i krševitu Biokovu bile su objekt spora suprotnih strana koje je negostoljubiva planina oštro odvajala. Rilić (1155 m) – jugoistočni produžetak Biokova – imao je analogne visine ali su mu nedostajale druge osobine Mosora, bitne za jedinstvo Poljica.
        U doba «blaga» i pokretnog submediteranskog stočarenja Mosor nije privlačio širu okolicu, što je bilo važno za sudbinu Poljica. Iz submediteranskog stočarskog zaleđa vidi se šumom, odnosno šikarom, pokrivena gora i nema pašnjačkih rudina koje bi privlačile stočare. Razumljivo je stoga da u poljičkoj prošlosti dominiraju prijateljski odnosi sa stočarskim, gornjačkim zaleđem; «Bošnjak» je imućan i cijenjen stočar. Tradicionalne veze i razmjene (sol, stoka i sl.) između stočarskog zaleđa i primorja bile su kanalizirane prema prijelazima Klisa (343 m), odnosno Dubaca (288 m) – Mosor, tj. Poljica bila su u mrtvu kutu; teži prijelaz preko Cetine povećavao je poljičku izoliranost. Dobro odvojen mosorski kraj imao je male i skrivene vrijednosti koje je domaće stanovništvo uporno i racionalno održavalo.        


Težište na poljicima 
        Osim dominirajućih vapnenaca, i u njima razvijena dubokoga krša, u sastavu mosorskog kraja ključno društveno značenje imaju pojasi «fliša», kako se u znanstvenom rječniku nazivaju naslage lapora, pješčenjaka, valutičnjaka i sl. Fliš je mlađi od vapnenaca i nataložen je u obalnom dijelu mora u koje je doneseno dosta naplavina. Za razliku od vapnenaca, fliš je nepropustan i podložan površinskom trošenju i spiranju. U poljičkome kraju ima nekoliko flišnih pojasa. Zajedno s vapnenačkom podlogom flišne naslage su nabrane, izdignute kao kopno i poslije toga znatnim dijelom sprane. Ostali su uzani pojasi, ukliješteni među vapnencima.
        U obalnome poljičkom  pojasu, sve do strmih «strana» vapnenačke kose Perun (285 m) – Mošnica (594 m), postoje spiranju podložne flišne padine. Kosa Perun – Mošnjica zaklanja flišnu udolinu Srinjine (oko 200 m) – Tugare (oko 350 m); taj flišni pojas strmo je zasječen prema duboko usječenoj dolini Cetine. Lanac Makirine (702 m) – Očur (566 m) zatvara od mora najduži i za Poljica naročito važan flišni pojas Dubrava (oko 500 m) – Gata (oko 280 m) – Ostrovica – Zvečanje (oko 260 m) – Kostanje (oko 190 m) – Podgrađe. U zaleđu Mosora očuvani su neznatni tragovi flišnog pokrova koji su pridonijeli stvaranju izoliranih dolaca.
        Flišni pojasi zadržavaju pukotinsko vodno protjecanje kroz krško podzemlje te duž njih u doba kiša izbijaju jaka vrela a u sušama se ocjeđuju slabi izvori. Jaka vrela hrane bujičave potoke: Velu vodu, pritoku Žrnovice, iz pojasa Srinjine – Tugare, Smovo, iz pojasa Dubrava – Gata, koje se visokim vodopadom ruši u dolinu Cetine i sr. Spiranje snizuje flišno zemljište, potoci prenose trošine prema Žrnovici i Cetini, a manji dijelovi se gube u ponore krša. Tim složenim modeliranjem sniženi su flišni pojasi prema okolnom kršu te se iz daljine ne mogu opaziti. Gledan s morske strane Mosor izgleda kao ogoljela krška pustoš; izuzetak je flišna padina obalnog pojasa.
        Flišni pojasi čine mali dio poljičkoga prostora, ali oni zadržavaju vodu. Njihovim trošenjem nastaje pokrov tla, vegetacija je bujnija i otpornija. Na toj osnovi je bilo moguće urediti male obradive površine i gojiti kulture. Deminutivni oblik poljica dobro odražava njihove dimenzije i prevagu okolnog krša. S obzirom na pejzažnu dominaciju Mosora nameće se pobliža oznaka «Mosorska poljica».
        Generaliziranje naziva Poljica na cijeli kraj svjedoči o njihovu značenju i dugoj agrarnoj prošlosti, odnosno načinu života koji je time bio uvjetovan. Da bi se bolje razumjela agrarna prošlost, treba istaknuti i ekološke prilike kraja; zbog toga sam uz glavninu naselja označio njihove visine. Poljička sela su uglavnom na prisojnoj strani Mosora i dopiru do visina u kojima dobro uspijevaju dvije karakteristične mediteranske kulture, loza i maslina. Osobito je važno da zimska pitomina i ljetne zalijevanje omogućuju trajno uzgajati povrće, a time se osiguravaju i svježi obroci. Poljički način stočarenja bitno je pridonosio uspjehu agrarne komponente. Blago redovito noći u torovima; stajskim gnojivom obnavlja se plodnost tla i povećava ljetina. Rano se razvilo složeno autarkijsko gospodarenje s težištem na poljoprivredi; to je bilo povezano sa sesilnim životom i zbrajanjem iskustava.
        Male dimenzije «poljica» i složenost gospodarenja tražili su umješnost u radu i dogovorene postupke; od toga je zavisio uspjeh domaćinstava i njihov ugled u poljičkoj zajednici. U sesilnome poljičkom društvu ustalio se način života koji je zbrajao tekovine i provjeravao navike. Domaćinstvo se sastoji od kompleksa zgrada, a na poljima treba trajno raditi i smjenjivati kulture. Dnevni dogovori uz komin ili na mjesečini, ili pod zvjezdanim nebom zalijevani su bukarom «hrvašćine». Nit narodne mudrosti trajno se održavala i provjeravala. Značajno je da Poljica u svojoj dugoj prošlosti nemaju sklonosti za epske konstrukcije, njihovi stanovnici zabavljeni su radom i brigom za sutrašnjicu.
        Najuspješnije domaćine krvna je zajednica poštivala i susjedi cijenili; u maloj poljičkoj kneževini svi su bili susjedi i dobro se međusobno poznavali. Najstariji «didi» postaju simbol i zastupnici domaćinstva. Djedovina («didovina»), materijalno i moralno naslijeđe, ponos je mlađih. Na temelju toga u poljičkom se društvu istakla ugledna grupa «didića». To je jačalo patrijarhalnu strukturu, karakterističnu za poljičko društvo. Između najuglednijih didića birani su knezovi, suci, prokuratori, pristavi, vojvode i sl.; na taj način s vremenom se izdvajala grupa «vlastelinčića».[51]  Vodeći položaj u kneževini bio je priznanje za provjerene domaćinske vrijednosti, s upozorenjem, da vlast ne bi zanijela, «prvi je zakon poljički uzimati kneza od gospodina, koji je gospodinu viran, a Poljicama ugodan»!
        Zajedničko povjerenje stjecano je provjerenom domaćinskom umješnošću, a čuvanje ugleda zavisilo je od uzornog gospodarenja. Narodne starješine nisu trebali posebne rezidencije, ostaju vezani za svoj dom i provjeravaju se brigom za vlastito gospodarstvo. Takav postupak je jačao težačke kvalitete, a Poljica je spašavao od povampirenog elitizma i samovolje, koji su bili fatalni za slične zajednice.
        U toj konstruktivnoj i krutoj seljačko-domaćinskoj strukturi ostajali su po strani «kmetići», tj. oni koji nemaju posjed i domaćinstva već obrađuju tuđu zemlju. Još teži je položaj bespravnih pastira «vlahića», koji čuvaju blago i njemu prilagođuju svoj način života. Kmetići nemaju uvjeta da pokažu domaćinske vrijednosti i steknu didićki ugled. Vlahići ustaju rano i vraćaju se kasno, jer blago najbolje pase po hladu; znatan dio vremena žive odvojeno i neudobno u mosorskim kolibama, ne pripadaju domaćinskom krugu.
        U odvojenu i tešku životu vlahića nema sezonskog predaha kao u pokretu submediteranskom stočarenju. Ljetne mosorsko napasivanje traje kratko, oskudno je i traži pastirsku brigu. U pitomu poljičkom kraju izgon i pojas na otvorenu traju tijekom cijele godine; treba budno paziti da se ne naprave štete u «poljicama». Velike naknade za štete na poljima, kako određuje Statut, održavaju  ne samo primarno značenje već i veliku odgovornost vlahića. Kmetići i vlahići čine «puk» i imaju pravo biti nazočni samo na velikim narodnim zborovima, koji određuju pravne norme, prisustvuju i odlučuju samo plemeniti ljudi.
        Izuzetna pažnja poljodjelstvu, drastične naknade za štete koje učini stoka, kazne protiv krađe, te društveni nadzor i ograničena prava u otuđivanju posjeda «plemenšćine» svjedoče o vezanosti Poljičana za agrar. Naziv kraja i njegovih stanovnika ne odražava samo životnu važnost obrađena zemljišta, još važniji je duh koji je na temelju toga gojila i jačala poljička zajednica. Agrarna domaćinska privrženost je specifična osobina poljičkoga društva. Ta posebnost Poljica i Poljičana došla je do izražaja i u širem krugu. Kad se jačanjem povezanog života, osobito u XIX. Stoljeću, počelo isticati razlike između stočarske lakomislenosti «vlaja» i krute odmjerenosti «bodula», «Poljičanin» je ostao po strani kao specifična kategorija.
        Položaj naselja na gornjem dodiru flišnih, poljoprivrednih zona bio je prilagođen kombiniranom agrarno-stočarskom gospodarenju i upravo na mjestima gdje su izvirala ili mogla izvirati mnogostruko važna vrela. Pribivši ih uz litice graditelji su olakšali gradnju domova i gospodarskih zgrada. Za  suvremene odnose neobičan položaj gotovo napuštenih naselja, kao što su Podstrana, Jesenice i Duće, dobro ilustrira ranije prilike i razlike prema suvremenim odnosima.
        S obzirom na prirodne prilike i društvenu organizaciju razumljivo je da su se Poljica dijelila u tri pojasa: Donja ili Primorska, Srednja ili Završka i Gornja ili Zagorska Poljica. Ta podjela nije uvjerljiva s obzirom na stvaran prostor i osobine kraja. Istočni i relativno prostrani dio Poljica, u luku Cetine, teško je uskladiti s tom podjelom; taj se dio redovito priključuje Srednjim Poljicama. Međutim, podjela je dobro usklađena s mosorskim, odnosno glavnim dijelom Poljica.
        U Srednja ili Završka Poljica uključuje se oko 50% područja i u doba izoliranog života gotovo isto postotak stanovništva (sl. 2). Zapadni dio ovoga pojasa, između Žrnovice i Zvečanja, imao je središnju ulogu u cijelim Poljicama. U tome sektoru dobro je izražena pejzažna slikovitost Poljica, karakterizirana smjenom vapnenačkih kosa i flišnih udolina. Za taj sektor se veže i glavni gorski blok Mosora, što je omogućavalo uspješno kombiniranje težačko-stočarskog gospodarenja, značajnog za prošlost Poljica. U tom je primorskom dijelu glavnina poljičkih naselja i tu su bila glavna žarišta zajedničkoga života.
        Primosorski dio Srednjih Poljica opravdava  i epitet «završka». Obalna kosa Perun – Mošnjica svojim vrhovima «vršinama» zaklanja zaleđe, a nazivi Stražina i Stražica svjedoče o povijesnoj ulozi te kose. Skriveni i središnji položaj žarišnog dijela bio je prednost važna za okupljanje i trajnost Poljica.
        Gradac (353 m) je izuzetno slikovit lokalitet u Srednjim Poljicama. Vrletno se spušta prema duboko usječenoj dolini Cetine i bio je glavno zborno mjesto Poljičana. Gradac je gotovo središnje smješten i relativno lako pristupačan, čak i iz zabačenih Gornjih Poljica. Impresivnost i bogatstvo pogleda s te jedinstvene vidjelice odražavaju dobro poznavanje vlastitoga kraja, a posveta sv. Jurju ne može se odvojiti od poljičke težnje za boljim i borbe protiv zla.
        Poljička težačka filozofija o nuždi sporazumijevanja i taktici dogovaranja prodrla je i u crkveno doktrinstvo. Domaće odgojeni (u Prikom) «seljaci – svećenici» izvršili su pozitivnu ulogu u povezivanju tradicionalnih narodnih gledanja i općeg progresa, što se osjetilo i izvan Poljica.
        Gornja ili Zagorska Poljica su reljefno izrazito odvojena i ekološki drugačija. Iako raštrkana, naselja rijetko prelaze visinu od 500 m, ekološke prilike u osoju Mosora su nepovoljnije. Prevladava krš, obrastao šikarom graba, pomiješanog s čuvanim i kljaštrenim dubovima i jasenima. Obradive površine su u izoliranim «docima i dočićima». U gospodarenju prevladava stočarenje s tendencijom favoriziranja otporne koze do zabrane njihova gojenja, koja je zaoštrila krizno stanje.
        Poljičko je zajedništvo jačano usuglašenim interesima na Mosoru i položajem u luku Cetine, ali je glavnu ulogu imalo konstruktivno i odgovorno postupanje u zajedničkim poslovima. Posljednja faza zajedničkog života, okarakterizirana jačanjem komercijalnoga vinogradarstva, pogodovala je vezama «preko gore», odakle je stizala radna snaga, ponuda mesa i traženih mjehova. Zabranom gojenja koza i tehnološkim inovacijama oslabljene su tradicionalne veze poljičkog zajedništva. Suvremene polarizacijske silnice Splita jačaju sociološko-ekonomsku povezanost i okupljaju veze na prijevoj Klisa. Gotovo je teško shvatiti da je u nedavnoj prošlosti bilo tako izrazito zajedništvo u kraju «oko Mosora».
        Donja ili Primorska Poljica su kroz dugu prošlost bila mali dio zajednice čvrsto povezan s glavnim Srednjim Poljicama. Tri stare seoske jezgre (Podstrana, Jesenice i Duće) su pripijene uz litice vapnenačke kose Perun – Mošnjica. Na flišnoj padini ispod sela uspijevala je otporna maslina, važna komponenta u dopunskom poljičkom gospodarstvu; vrela i bunari omogućivali su trajan uzgoj povrća, bitnog sastojka prehrane. U skučenu autarkijskom gospodarstvu vinogradarstvo je imalo malo značenje; obala nije privlačila, a nesigurne morske pučine i razne legende hranile su nepovjerenje. Primorska Poljica, kao i cijela zajednica, bili su okrenuti prema gori, tj. Mosoru.
        
Razbijanje izoliranosti i težačka privrženost


        Napoleonski vihor je zbrisao poljičku posebnost (1807), ali to je zapravo samo ubrzalo proces koji je već započeo. Svijetom se šire novi odnosi i težnje kojima su se poljičke navike i usmjerenost morale prilagoditi. Iscrpljenost zemljišta i porast stanovništva pogoršavali su krizno stanje. Komercijalna orijentacija gospodarstva i socijalna povezanost šire se iz sjeverozapadne Europe, potresaju konzervativnu Veneciju koja je u našem kraju u XVIII stoljeću naslijedila tursku dominaciju. Iz toga novog vala izbila je francuska građanska revolucija, a njezin se žar razbuktao u napoleonskom požaru.
        Pod utjecajem tih ideja i procesa osniva se u Splitu Gospodarsko društvo koje nastoji proširiti nove kulture (kukuruz, krumpir i drugo), te poboljšati prehranu i način života. U referatu J. Bajamontija u Gospodarskom društvu (1774. god.) navodi se, kao znak oskudice da u Poljicima peku kruh od sušena i mljevena dropa[52]. Kratka francuska okupacija dala je poticaj poljodjelstvu, raširila je nove kulture i unaprijedila obrađivanje. Iako povratak austrijske uprave nije nastavio francuske tendencije, novi i bolji život uporno se probija. Glavna je osobina novoga vremena povezivanje i uključivanje u život širih prostora, što korjenito mijenja poljičke navike i prilike. Te veze s drugim krajevima Poljica su ostvarila prvenstveno preko mora.
        Iz povezanosti s drugim krajevima u Poljicima su nastale temeljite izmjene koje se odražavaju u stanovništvu i njegovu unutrašnjem rasporedu. Imamo podatke popisa od 1857. koji omogućuju da se utvrde i udjeli Donjih, Srednjih i Gornjih Poljica[53]. 
        Iz tab. 1 i dijagrama (sl. 2) vidi se da stanovništvo Poljica prirašćuje do godine 1931., s izuzetkom 1869, kad je registriran osjetan pad u Srednjim i Gornjim Poljicima. To je vjerojatno bila posljedica bolesti i pomora, a moguće su i omaške u popisu. Lakše je objasniti mali pad registriran 1921. god. i uzrokovan ratnim stradanjima i poslijeratnim pomorom od «španjolske groznice» (1918). Treba konstatirati da stanovništvo Poljica ima tendenciju porasta do godine 1931, što je karakteristika naših izoliranih i patrijarhalnih krajeva. Na susjednim otocima i dijelovima primorja, koji su komercijalnim vinogradarstvom bili ranije uključeni u život širih prostora, što je oživjelo emigraciju, stanovništvo je počelo opadati od 1910. ili čak od 1900. Znakovi tog procesa naslućuju se već godine 1910. u Donjim i Srednjim Poljicima, dok su Gornja Poljica ostala nedirnuta.
        Poslijeratno kolebanje poljičkog stanovništva osobito je značajno i geografski važno. Pad apsolutnog broja nakon 17 godina (1931-1948. g.) odražava teška ratna stradanja. Treba istaći da su to naročito osjetila zabačena i demografski dinamična Gornja Poljica. Podaci za godinu 1953. pokazuju da se nastavlja proces depopulacije, uvjetovan poslijeratnim preseljavanjem u krajeve pogodnije za život. Iznenađuje nenormalan porast registriran 1961. god. Tada je registrirano mnogo privremenih radnika koji su bili zaposleni na radilištima hidroelektrane Zakučac. Završetak radova i odlazak radnika odražava se u malom padu stanovništva registriranom 1971. god. Porast poljičkog stanovništva (64%) u popisnom  razdoblju od 114 godina manji je od republičkog prosjeka (100%). Odnos udjela i apsolutnih brojki među pojedinim pojasima Polica pokazuju znatne unutrašnje razlike, posebice značajne za noviji razvoj.
        Tijekom 114 godina nastale su bitne populacijske razlike između pojedinih poljičkih pojasa. Srednja Poljica su 1857. sudjelovala sa 56,4%, Gornja sa 26%, a Donja tek sa 17,6% u cjelokupnom stanovništvu. Godina 1857. je s povijesnog stajališta naročito važna jer je to početak raspada autarkijskog gospodarenja i uključivanja u gospodarski život širih prostora (te je godine Trst dobio željezničku vezu sa zaleđem što je pogodovalo razvoju komercijalnog vinogradarstva). U rezultatima popisa iz godine 1971. vidimo bitne izmjene.


Tab. 1. Broj i raspored stanovništva u Poljicima od 1857-1971. god.
__________________________________________________________________________________________


                             1857    1869    1880    1890    1900    1910    1921    1931    1948   1953    1961    1971
__________________________________________________________________________________________


Gornja Poljica                    2,397   2,093    2,248   2,473   2,735   2,828   2,953   2,980   2,727  2,707   3,250   2,232
Srednja Poljica                    5,204   4,235    4,387   4,530   4,609   5,980   5,944   6,634   6,251  5,837   6,386   5,742
Donja Poljica                    1,622   1,816    1,883   2,185   2,670   2,798   2,765   3,836   3,741  3,997   5,532   6,143
__________________________________________________________________________________________


POLJICA                      9,223   8,134      8,518    9,186  10,004    11,606  11,662  13,450  12,719  12,541  15,166  14,137
___________________________________________________________________________
 
Po udjelu u cjelokupnom stanovništvu na prvo mjesto su izbila prostorno mala Donja Poljica sa 44%, za njima zaostaju Srednja sa 40%, a udio Gornjih je spao na 16%; nakon 114 godina opao je i apsolutni broj stanovništva Gornjih Poljica! Izuzetan porast stanovništva Donjih Poljica (380%) zaslužuje naročitu pozornost.
        U obalnom pojasu i bližem zaleđu u drugoj je polovici XIX stoljeća rašireno komercijalno orijentirano i u socio-ekonomskom pogledu prekretničko vinogradarstvo. Postepeno i odlučno jača poljička pomorska orijentacija; prevagu će dobiti postepeno onaj pojas koji je prostorno najmanji, a kroz dugo izoliranog životarenja imao je malo značenje.
        Izuzetnom energijom nastavlja se duga težačka tradicija, za vinograde su osposobljene padine primorskoga flišnog pojasa i neposrednog zaleđa. Vlastitim snagama uspostavljene su veze s prekomorskim tržištima, osobito s posredničkim Trstom. Na obali niču ogranci naselja (Krilo, Rat i dr.) koji postaju žarišta novih inicijativa i stremljenja. Uspostavlja se simbioza vinogradarstva i pomorstva, što će kasnije rezultirati u novim gospodarskim granama.
        Zaraza filoksere početkom XX. Stoljeća tragično je slomila gospodarski polet, ostavila pustoš a mnoge Poljičane otjerala u svijet trbuhom za kruhom». Iz duboka korijena povezanosti s matičnim krajem izbijaju nove mladice. U svakoj prilici obnavlja se život i razvijaju inicijative. Energično je prihvaćeno gajenje buhača i višnje, ali varljivost žetvi i nesposobnost trgovačkog posredništva donose razočaranje. Privrženost vlastitu kraju i povjerenje u uspjeh specifičnosti su s kojima su Poljičani ušli u naše prekretničko vrijeme.
Suvremeni trenutak
        Tragična zbivanja tijekom drugog svjetskog rata slomila su fašistički otpor svjetskom približavanju, razumijevanju i suradnji. Nakon rata razvojni je proces nastavljen ubrzanim tempom i donosi prekretničke tekovine.
        Tehnička dostignuća omogućuju globalno sporazumijevanje i suradnju. Tehnizirani rad skraćuje uloženo vrijeme, povećava efekte i visine zarade. Raspoloživim vremenom i stečenim sredstvima ljudi se koriste kako bi se spontana i prekretnička kretanja sve više okupljaju ljude i njihove aktivnosti u primorja.
        Suvremeni brodovi prevoze pouzdano i jeftino, u željenim količinama i  bez oštećenja. Ostvareni su uvjeti globalnog života, u kome se na obalama najrentabilnije posluje. Duž obala su i ekološki uvjeti pogodniji za osvježenje i razonodu. Dobitak i želje privlače ljude na morske obale i taj prekretnički proces nazivamo  litoralizacijom.
        Karakteristika posljednje i prekretničke etape poljičkoga razvoja jest okupljanje stanovnika u obalni pojas. Općim i regionalnim zbivanjima taj je proces u poslijeratnom razdoblju ubrzan te je temeljito izmijenio unutrašnje Poljičke odnose. Poljička obala je dio europskog Mediterana, koji je najatraktivniji u svjetskom krugu. Naša jadranska obala jedan je od najprivlačnijih dijelova mediteranskog prostora i postaje sve pristupačnija razvijenom europskom zaleđu.
        U novim odnosima i razvojnim procesima za Poljica je neobično važna uloga Splita, najdinamičnijega hrvatskog urbanog žarišta. Središnji obalni položaj, izuzetne prednosti smještaja, slikovitost okolice, bogatstvo kulturnog nasljeđa i usklađenost s interesima gravitacijskog procesa, specifične su prednosti Splita. Te pogodnosti uvjetuju da se svaki pritjecaj životnih sokova prometnim vezama brzo odrazi u životu gradskog organizma, što je došlo do izražaja nakon otvaranja ličke pruge (1925.), unske pruge (1948), obalne ceste (1964), suvremena aerodroma (1966). Sve jača uključenost u život splitskog organizma i usklađenost interesa preporođuju život Poljičkoga primorja.
        Poljička radinost i snalažljivost na specifičan su način uključeni u život splitskog organizma. Sredstvima koja su sami konstruirali, a prvenstveno izuzetnim naporom, Poljičani izvlače pijesak pred ušćem Cetine te ga brodovima prevoze na gradilišta Splita i drugih obalnih središta. Posao traje od rana jutra do kasno navečer. Impresionira svaka etapa toga rada: naporno vađenje s morskog dna, smjeli prijevoz u prekrcanim brodovima, i poletno iskrcavanje na tržištu. Pjeskari  su prava epopeja rada; njihov znoj zalijeva preporodnu izgradnju obalnog pojasa.
        Divljenje zaslužuje poljičko opažanje i umješno korištenje mogućnostima koje su nastale povezanošću s kopnenim zaleđem, poglavito u prigradskom pojasu posredničkog Splita. Poljička vrtlarska tradicija dobila je pun zamah i postigla uspjehe koje je teško pratiti i shvatiti.
        Zrela generacija upućenih sjeća se kad je Podstrana bila «pribijena» uz «stine» vapnenačke kose, a na mjestu sadašnjeg Grljevca vododerine su razarale opustošene vinograde. Domaćini su uredili vrtove s kojih dobivaju nekoliko žetvi prvorazrednog povrća; beru na tržištu cijenjene breskve i žive u rezidencijama kojima bi se i gradovi ponosili. Izgled i uspjeh Grljevca zaslužuje da se uredi vidikovac s kojega bi prolaznici i domoroci uživali i učili se što sve omogućuje društvena povezanost, rad i privrženost svome kraju. Jedna generacija Grljevčana postigla je tisućljetne uspjehe Kampanije. Nemoguće je odgovoriti na pitanje: od koga su to naučili? Snalažljivost i radinost crpe životne sokove iz duboka poljičkog korijena. Poljičani su dočekali da njihova iskonska veza s  Poljicima daje plodove koji ih zadovoljavaju i osiguravaju im ugled u široj zajednici – to je značenje grljevačkog uspjeha.
        Poput Grljevca i druga mjesta u poljičkom obalnom pojasu napreduju, osobito nakon uključivanja u vodoopskrbni sustav. Vrtlarstvo je bitna komponenta tradicionalne poljičke privrede, a novi odnosi omogućuju njihov potpun zamah. Suvremeno korištenje poljičkoga primorja dobiva vrtlarskom komponentom ne samo bogatiji sadržaj već i specifičnu humanu toplinu. Prednosti kompleksnog prigradskog gospodarstva ogledaju se i u drugim komponentama transformacije.
        Prirodne osobine, prigradski položaj i domaća umješnost, komponente su kompleksnog preobražaja i valoriziranja Poljičkog primorja. Prisojna orijentacija, smjerovi vjetrova i morskih struja čine poljički obalni pojas najatraktivnijim dijelom splitske okolice. Prostorni odnosi i raznolika društvena povezanost odražavaju se u brzom prigradskom valoriziranju. Poljičko primorje prelazi u stadij najcjenjenijeg rezidencijalnog dijela proširenog Splita. Na žalost, ta se pojava spotiče o neke negativne elemente nasljeđa koje je potrebno što prije ukloniti.
        Kroz gotovo neprekinuto naseljen obalni pojas prolazi tranzitna cesta, znatnim dijelom neposredno uz obalu; trasirana je u vrijeme kad su odnosi bili bitno drukčiji. Duž obale bile su rijetke kuće, uglavnom mala pomorska skladišta; nije bilo ni traga suvremenog rekreacijskog iskorištavanja, a kolski je promet bio neznatan. Iako modernizirana, cesta ne može propuštati suvremeni motorizirani tranzitni promet, a «moderniziranje» je išlo na štetu bioloških ljudskih prava. Vrata mnogih kuća neposredno su uz cestu, tj. vode pod kotače, u smrt. Neposredna blizina ceste degradira obalu, a to je veliki gubitak ne samo za domaće ljude već i za turiste i posjetioce. Temeljito riješiti prometne veze kroz Poljičko primorje urgentna je potreba; ona ima mnogostruko i široko nacionalno značenje.
        Kemijska industrija u Dugom Ratu štetno je nasljeđe iz vremena kad se nije moglo predvidjeti suvremene uvjete valoriziranja. Rad industrije degradira okolicu i onečišćuje more u prostoru intenzivnog prigradskog valoriziranja. To je brutalan susret dviju djelatnosti, on zbunjuje i traži racionalno usklađivanje.
        Popisom registrirano stanovništvo u zimskom vremenu ne odražava dovoljno značenje i stupanj transformacije poljičkog obalnog pojasa. Osim stalno naseljenih kuća, u obalnom pojasu ima mnogo kuća za odmor u koje vlasnici i gosti dolaze o praznicima i na godišnji odmor. Domaće stanovništvo gradi velike i udobne kuće u koje prima goste. Brojne ugostiteljske ustanove i odmarališta svjedoče o brojnosti sezonske posjete. Tada se stanovništvo možda i udvostruči. Sve te komponente stanovništva sudjeluju kao subjekt u transformaciji i korištenju obalnog pojasa.
        Osobitost Poljica jesu zaseban i patrijarhalni život – sada se pak fasadni primorski pojas valorizira intenzivnim procesom otvaranja i prožimanja s drugim krajevima. Obalna transformacija i pomorska orijentacija smjenjuju dugu prošlost izoliranosti.
        Suvremena transformacija i valoriziranje primorskog pojasa postepeno prodiru i u poljičko zaleđe. Prometne mogućnosti, onečišćavanje urbanog prostora, te spontane ljudske želje i potrebe, uvjetuju disperziju gradova, što je očito i u splitskom organizmu. Jača želja za što duljim boravkom u čistijem okolišu. Taj je proces preobrazio poljički obalni pojas u rezidencijalni dio velikog Splita, a glavnina ostaloga poljičkog prostora je za prigradsko valoriziranje.
        U scenski jedinstvenom reljefnom amfiteatru splitske okolice dominira Mosor (1340 m) – gora jedinstvenih prednosti u novijim socijalnim odnosima. Spoj morske i gorske svježine, te fiziološki pogodna visina i prigradski položaj, specifične su prednosti Mosora. Tome treba dodati atraktivnu mozaičnost mosorske primorske strane; pitoma «poljica» dopiru do znatnih visina (600 m). Mosor je dragocjen element proširena splitskog urbanog prostora.
        Već sada se moderniziranom cestom može stići do 1000 m visine. Mosor se u splitski kompleks uključuje ne samo kao golemo izletište već i kao park, a gradu koji se razvija, raste i onečišćuje okoliš, takvo što je izvanredno potrebno. Prirodna obnova vegetacije ubrzava se pošumljavanjem, gora se opskrbljuje vodom, grade se društveni objekti te sve to povećava njezinu privlačnost.
        Naročito treba istaknuti, premda ne nemoguće precizirati, dinamičan utjecaj socio-ekonomske prigradske transformacije naselja, odnosno aktivno uključivanje domaćeg stanovništva u razvojne procese. Taj proces prvenstveno zavisi od prometnih veza, i to se na terenu lako može vidjeti. Prigradska transformacija prodire i u pojas Srednjih Poljica i perspektive su najbolje. Najniža i najpristupačnija «završka» flišna zona (Srinjine-Tugare) svojim je radom, produkcijom (voće i povrće) i načinom života u fazi prigradske transformacije.
        Srednja su Poljica vezni prostor između Splita i istočnog dijela njegova šireg utjecajnog prostora. Istočni dio ima najpovoljnije socio-ekonomske uvjete i izrazite težnje da se uključi u polarizacijski prostor Splita. Izgledi valoriziranja u povezanom životu su povoljni, a stanovništvo pokazuje izuzetnu odlučnost da razbije naslijeđenu izoliranost. Ta obostrana potreba – žarišnog središta i okolice – i suglasnost težnji mogu se ostvariti suvremenom tranzitnom prometnicom kroz Srednja Poljica (Srinjine – Tugare – Gata – Zvečanje – Šestanovac, i dalje).
        Suvremena prometnica kroz Srednja Poljica jest šira regionalna i nacionalna potreba. Već sam napomenuo da se obalna cesta spotiče o teškoće koje je nemoguće potpuno ukloniti. Malo je izgleda da bi se primorskom flišnom padinom mogla uspješno položiti suvremena auto-cesta; još teže je savladati tijesna grla u Omišu, Veloj Vrulji i sl. Golem tranzitni promet nužno degradira uzak i atraktivan obalni flišni pojas između ušća Žrnovice i Neretve. Sva izučavanja, osobito u programu «Južni Jadran», potvrđuju da glavna uzdužna prometnica mora od Splita skrenuti u Srednja Poljica, tj. u zaleđe Peruna – Dovnja – Biokova i Rilića. Izgradivši važnu prometnicu kroz Srednja Poljica, odnosno iza zavjese obalnoga gorja, omogućit će se prigradsko valoriziranje glavnine poljičkog prostora.
        Osim prometa izuzetna je potreba i važnost uključiti se u vodoopskrbni sustav; u tome Poljica mogu pomoći izvorima na vlastitu području (iz Cetine). Snage povezanog života, posebice žarišnog Splita, izvršile su prekretničke izmjene. Tunel kroz Mosor skrenuo je Cetinu te je kod Zakučca postignut pad koji pokreće turbine velike hidroelektrane. To je temeljita izmjena prirodnih odnosa; kroz krševit i bezvodan Mosor protječe golema količina vode kojom ljudska umješnost racionalno gospodari. Poljica više nisu samo priključeni dio proširena urbanog organizma već je u njima i energetsko žarište splitskog kompleksa. Poljički sektor najvažniji je dio prigradskog pojasa Splita.
***
        Na vrletnu Gracu u Srednjim Poljicama bilo je mjesto susreta i dogovora kroz dugu mosorsku prošlost. Na drugoj obali Cetine, nasuprot Omišu, sporo i skromno se razvijalo Priko, kao upravni posrednik uključivanja u život širih prostora. Sada povijesna izoliranost brzo nestaje pred procesom kompleksnog otvaranja i litoralizacijskog preporoda – to je oznaka poljičkoga suvremenog trenutka. Složeni proces nastaje pod moćnim polarizacijskim utjecajem Splita kojega bitni urbani i najatraktivniji prigradski elementi leže na povijesnom poljičkom području.




________________
PRILOG REGIONALNOJ PODJELI JUGOSLAVIJE [54]


        Upoznavanje biti, značenja i međusobnih odnosa regija najvažniji je i najprivlačniji element geografije. Značenje i povezanost Jugoslavije kao cjeline i bogatstvo i raznolikost njenih sastavnih dijelova specifične su osobine,  koje na prvi pogled izgledaju u kontradikciji – poteškoća koja objašnjava često nedovoljno poznavanje iznutra i neshvaćanje izvana.
        U određivanju i izdvajanju krajina Jugoslavije zastupana su krajnja stanovišta. Neki oštro naglašavaju prirodne cjeline: planine, nizine i primorje. Kod planina su se suviše, a često i neopravdano, naglašavaju tektonski momenti, iako je očito,  da su petrografski sastav, visina i orijentacija planina geografski daleko važniji. Isto tako klimatska područja nisu jednostavna ni međusobno oštro odijeljena. Razlike između zaklonjenih župnih krajeva i otvorenih ravnjaka, između prisojnih i osojnih strana, izloženih vjetru i u zavjetrini – geografski su važnije od generaliziranih karakteristika. Kombinirani utjecaj prirodnih elemenata i društvenih faktora određuje karakteristike regija, i one se mogu  uočiti i izdvojiti poznavanjem prostornog inventara.
        Na drugoj strani u nestabilnom kraju mnogi daju preveliku važnost historijskim i političkim jedinicama. Ove su najčešće bile formirane faktorima izvana, a povlačenjem i nestajanjem tih faktora prelaze i njima uvjetovane historijske tvorevine uglavnom u inventar prošlosti. Očuvale su se one političke jedinice, koje se podudaraju s geografskim inventarom. U našem historiografskom gledanju ima mnogo nazora, koji odgovaraju tuđem gledanju.
        Gotovo četiri desetljeća zajedničkog i često burnog života na prostoru, koji – površno gledan – izgleda prirodno kontrastan a društveno-historijski raznorodan, donijela su odgovarajuće posljedice i nameću pouku. Izdvajanje našeg državnog prostora prema prividnim reljefnim pojasima postalo je nerealno, kao što se i vraćanje  na historijske iluzije pokazalo naivnim i opasnim. Kompleksno geografsko gledanje ukazuje, da je državni prostor povezana cjelina, u kojoj se mogu izdvojiti pojedine regije,  i to kao funkcionalni dijelovi cjeline. S tog kompleksnog, odnosno geografskog stanovišta smatramo, da se na jugoslavenskom teritoriju nameće podjela na dva osnovna regionalna elementa: planinska jezgra i rubni pojas.
Sl. 1. Željeznička mreža Jugoslavije.
Jasno se izdvaja gušća mreža rubnog pojasa i relativno bespuće planinske jezgre. Historijsko-politički razlozi objašnjavaju nepostojanje veze duž primorja, spoja na jugoistoku kao i razlike u gustoći pojedinih dijelova rubnog pojasa.


        Planinska jezgra – pod tim imenom podrazumijevamo kraj, kome su planine odredile osobine. To je kraj male ekonomske vrijednosti. Uz visinu imaju odlučujuće značenje vrste stijena. Planinska jezgra ima izgled trokuta. Katete ovog trokutnog prostora jesu posavsko-kupska nizina na sjeveru i meridijanske doline Srbije na istoku; dok se hipotenuza proteže duž jadranske obale. Međe nisu na svim stranama podjednako izrazite i prijelazi su prema okolnim regijama postepeni. Zbog ove neizrazitosti međa i zbog njihova kolebanja variralo je tokom vremena i društveno značenje planinskog kraja.
        Vezu i prijelaz prema alpskom kraju na sjeverozapadu čini suženi planinski pojas Kapele, Velebita, Sniježnika i Javornika. U ovom dijelu približavaju se na manje od 100 km zračne udaljenosti panonska zavala i mediteranski odnosno jadranski kraj – veze između ovih  različitih i važnih regija stalno su se održale i tim vezama moramo dati značenje veće od reljefnih poteškoća, koje su ih otežavale. U ovom uskom planinskom pojasu prijevoji su važniji od vrhova.
Sl. 2. Glavne regije Jugoslavije.
I. Planinska jezgra i granični planinski krajevi; II. Rubni pojas: A) Vojvođanska nizina; B) hrvatsko-slovenska regija; C) srednja Srbija; D) sjevernobosansko-posavski kraj; E) metohijsko-vardarska regija i F) primorje.




        Metohijsko-kosovska zavala i dolina Drima na jugoistoku predstavljaju izrazitu među. Župne zavale su međusobno i s jadranskim primorjem povezane u pojas relativne pitomine, za koji su vezana značajna društvena zbivanja. Tim prolaznim krajem vršena su etnička, trgovačka i vojna gibanja, i on je bogat historijskim spomenicima.
        Planinska jezgra postepeno i složeno prelazi prema panonskoj zavali na sjeveru. Doline meridijanskog smjera prodiru u obliku zaliva u planinski blok i izdvajaju manje masive. Ovaj je prelazni pojas karakteriziran specifičnim historijskim zbivanjima i posebnom ekonomskom evolucijom, osobito u najnovije doba – što nameće njegovo zasebno promatranje. 
        Visina, teška prohodnost, surovija klima, ograničeni ekonomski izvori, mala naseljenost i znatna društvena raznolikost opća su karakteristika planinske jezgre. Zaseban i izoliran položaj ovog kraja dolazio je do izražaja tokom historije. Na planinsku jezgru bila je ograničena slabo pokorena i zaobiđena rimska Dalmacija. Teško pristupačan i siromašan planinski kraj služio je kao zbjeg ugroženih stanovnika bogatijeg rubnog pojasa. U bespuću i oskudici planinskog svijeta lomili su zube moćni zavojevači. U izoliranom i društvenim zbivanjima siromašnom kraju čuvala se tradicija i formiralo žarište otpora i kvasac protunapada. Siromašan planinski kraj nije mogao ukazati trajno gostoprimstvo, i svako povlačenje nužno je vodilo prema novoj eksploziji i reemigraciji. 
        Otporan protiv sile i neprivlačiv za osvajače, planinski je kraj bio vrlo podložan miroljubivijem društvenim zbivanjima. Bilo bi od najvećeg interesa osvijetliti, kako su se Slaveni penetrirali u ovaj kraj i asimilirali složenu etničku osnovu. Raširenost i društvena osnova bogumilstva, penetracija islama predstavljaju analogne pojave. Ovamo bi spadale i unutrašnje fluktuacije stanovništva u graničnom albansko-jugoslavenskom pojasu i značajno pomijeranje stočara (Vlaha) prema sjeverozapadu tokom prvog perioda turske vlasti.
        Krutost i stabilnost stočarske društvene organizacije, uporno čuvanje plemenskih veza i slabo prodiranje stranih utjecaja pogodovali su formiranju žarišta prvih nacionalnih država: Hrvatske na sjeverozapadu, Bosne na sjeveru, Raše na jugoistoku i Zete na jugu. Iz ovih su se žarišta širile države u bogatiji rubni dio nacionalnog prostora, koristeći periode slabosti stranih okupatora. Ova uloga povlačenja u obrani i žarišta u protunapadu potvrđena je i došla je do izražaja tokom NOB-e i društvenih zbivanja, koja su s time povezana.
        Planinska jezgra nije jednoličan kraj, u njoj možemo izdvojiti više manjih područja sa zasebnim i specijalnim osobinama. Ova unutrašnja raznolikost predstavlja dalju i važnu značajku našeg kraja. Izdvojit ćemo  samo najvažnije sektore.
        Južnim dijelom planinske jezgre od primorja na zapadu do poibarskog kraja na istoku proteže se svod ravnjaka prekinut zavalama polja i dubokim dolinama rijeka. Ovaj prohodni kraj, bogat planinskim pašnjacima u najvišim dijelovima, bio je pogodan za stočarska kretanja između župne Humine i visokih planina, što je olakšalo organizaciju karavanskog prometa. Dolomitsko-vapnenački sastav i izbijanje starije nepropusne podloge na visokim planinama osiguravali su kvalitetu ispaše i ljetnu opskrbu vodom.
        Stočarska kretanja nametnula su rano uređenje pravno-posjedovnih odnosa i sigurnost putova. Stočni višak i potrebe stočara davali su osnovne elemente za trgovačku razmjenu, koju su olakšavali pokretljivost stočara i bogatstvo tegleće stoke. Stočarski kirijaši omogućili su prijevoz robe između moravsko-povardarskog kraja i jadranskog primorja.
        U vremenu pretežno stočarske ekonomije i kirijaškog prometa, ovo je najznačajniji dio planinske jezgre. Ovaj je kraj uvjetovao prosperitet i ulogu Dubrovnika, zapadnog završnog trgovačko-prometnog centra. I glavnina srednjovjekovnih srpskih zadužbina smještena je na istočnom kraju ovog stočarsko-prometno-trgovačkog pojasa, koji je u svoje doba bio prava novčana staza. Trebinje, Avtovac, Ulog i Foča bili su važna raskršća i uporišta karavanskog prometa.
        Prohodnost i društvena povezanost stočarskog koridora objašnjavaju brzo širenje raške države prema jadranskom primorju, a za njega je vezano i formiranje Hercegovine u doba raspada bosanske države. Ekonomska povezanost kraja i stoljetna tradicija objašnjavaju, zašto se i nakon burnih događaja i velikih političkih promjena u ovom kraju ubrzo uspostavlja sigurnost kretanja. Tek su radikalne promjene u tehnici prometa, građenjem cesta i željeznica kroz dotada izbjegavane doline i uvođenje pogodnijih i rentabilnijih kultura (kukuruz, duhan loza, povrće), potisnuli kirijaški promet, umanjili relativno značenje stočarstva i ojačali poljodjelstvo, a time je kraj izgubio prijašnje društveno značenje.
        Južniji, kompaktniji i suroviji planinski dio Crnogorskih Brda nije imao analognu vrijednost. Nedostatak zimovališta analognog Humini, veća surovost planinskih krajeva i reljefne poteškoće ograničavali su stočarstvo, koje je uvijek bilo ugroženo surovim zimama i nedostatkom zimske rezervne hrane. Ovo objašnjava društvenu nesigurnost u području nemirne i nestabilne etničke granice.
        Sjeverni segment planinske jezgre raščlanjen je dolinama meridijanskog smjera, između kojih su planinski masivi različitog prostranstva. Prisustvo i složen izgled dolina (sutjeske i zavale) odražava utjecaj raznovrsnih, pretežno nepropusnih stijena. Župnije i agrarno bogatije zavale stara su žarišta života. Njihovu su vrijednost povećala bogata ležišta ugljena i uređenje suvremenih prometnih veza (ceste i željeznice). Starije naslage planinskih izoliranih masiva bogate su raznim rudama, osobito metalima. Suprotno Hercegovini, stara je Bosna imala glavna žarišta života u dolinama. Mozaički sklop i raznolikost pejzaža njene su karakteristične osobine. Bosna je orijentirana prema sjeveru, kamo i otječu njene rijeke. Zbog bogatstva sirovinama i energetskim izvorima, zbog središnjeg položaja u općedržavnom prostoru i pod utjecajem najnovijeg snažnog i složenog jugoslavenskog društvenog razvoja ovaj kraj naglo napreduje, mijenja se i gubi osobine planinske izoliranosti i zaostalosti. Pod utjecajem ovih društvenih faktora formira se sjevernobosansko područje, dio središnje jugoslavenske ekonomske regije. Ovim promjenama ojačala je povezanost sjevernobosanskog kraja sa susjednim i ekonomski vrednijim dijelom rubnog državnog prostora. Na ove ćemo se promjene i tendencije kasnije osvrnuti.
        Jugozapadni dio planinske jezgre predstavljen je krškim pojasom. Oskudica rahlog tla i vode objašnjava lako uništavanje prirodnog biljnog pokrova i ekonomsko značenje polja, čija vrijednost ovisi o dužini poplava i nadmorskoj visini. Krški kraj strada i od poplava (polja) u periodu kiša i od vrlo čestih ljetnih suša. Oskudica i nestabilnost ekonomskih izvora specifična su osobina kraja. Težak za domaće,  krš je bio naročito negostoljubiv za strance. Krš je izolirao i odbijao jače od visokih planina. Preko ove zapreke nisu mogle prelaziti rimske legije, i u antičku se Dalmaciju prodiralo iz kontinentalnog zaleđa. Krš je kasnije odbijao bizantske i venecijanske osvajače, koji su nadirali iz primorja, i zaustavljao Turke iz zaleđa. U tom pogledu imaju pojedini dijelovi krške zone nejednako značenje. Kirijaški koridor između primorja i pomoravsko-vardarskog kraja korisno je funkcionirao u mirnim prilikama i nije bio pogodan za ratne pohode. Izolaciona uloga ličko-krbavske zavale, područja „bila i polja“  i katunske nahije dolaze do jačeg izražaja tek novijom koncentracijom prometnih veza u rijetke transverzalne doline i na najniže prijevoje.
        Izdvojili smo najvažnije dijelove planinske jezgre i ukazali na neke njihove bitne osobine. Ova se podjela može dalje raščlaniti i osobine pojedinih krajeva mogu se detaljnije precizirati, ali to nije moguće u okviru ovog rada.
        Rubni pojas – Oko planinske jezgre prostire se prohodni i gospodarski vredniji rubni pojas. On nije prirodnim osobinama jednoličan i društvenim značenjem jednako vrijedan. Prostrane i plodne nizine na sjeveru ekonomski su najvredniji dio. Na istoku se mozaičko izmjenjuju zavale, povezane u složene doline i izolirani planinski blokovi; glavno značenje imaju prohodni dolinski dijelovi, planine su sekundarni element. Uska planinska barijera u sjeverozapadnom dijelu države samo je otežavala trajne veze između primorja i panonske zavale. More je uskom primorskom kraju na jugozapadu osiguralo, uz prirodnu sličnost, i društvenu povezanost. Prohodni i ekonomski vredniji rubni pojas stalno je privlačio stanovništvo iz siromašnije planinske jezgre, pri čemu su pojedini dijelovi prema svojim osobinama dolazili do različitog izražaja.
        Ovaj sumarni pregled zajedničkih i posebnih osobina ukazuje, da se u rubnom pojasu može izdvojiti više regija. Mi ćemo se, zbog prirode rada, ograničiti samo na najvažnije.
        Vojvođanska nizina – je po svom položaju, osobinama i društvenom značenju suprotnost planinskoj jezgri. Nazivamo je po najvećem dijelu, iako se njoj pribrajaju susjedni dijelovi Slavonije, Bosne i Srbije. Leži na perifernom i istaknutom dijelu državnog prostora. Nama pripada jugoistočni i najniži dio prostrane Panonske ravnice, prema kome se sutječu Dunav i njegovi glavni pritoci. Tokom dugog vremena tokovi su nanijeli velike količine naplavina i njihova je debljina izvjesno velika. Blizina i relativno manje reljefne prepreke prema istočnoeuropskom prostoru omogućuju prodore hladnih kontinentalnih masa zraka. Snažni hladni kontinentalni vjetrovi, osobito tokom glacijalne epohe, izdvojili su iz bogatih riječnih nanosa fini prapor i pijesak.
        Nakon pustošenja tokom turskih ratova i nakon novijih regulacionih radova dobiveni su veliki slobodni prostori, kolonizirani složenim etničkim elementima. Povoljni prirodni uvjeti, mlada kolonizacija, jači utjecaji naprednijih zemalja srednje Europe i dobre prometne veze omogućile su bogatu i trgovački orijentiranu agrarnu produkciju i s time povezanu industriju. Ovaj rubni dio jugoslavenskog državnog teritorija ekonomski je najvredniji i daje prehrambenu bazu cijeloj zajednici.
        Velika ekonomska vrijednost, melioracioni radovi i mogućnosti daljeg povećanja produktivnosti na jednoj, a mala biološka snaga domaćeg stanovništva na drugoj strani omogućuju dalju kolonizaciju i privlače stanovnike iz siromašnijih dijelova države, osobito iz planinske jezgre.
        Položaj ekonomski najvrednijeg i populaciono privlačnijeg prostora na izloženom rubu države, ima veliko značenje za cijeli državni organizam.
        Srednja Srbija  - Na vojvođansku nizinu nastavlja se prema jugu brežuljkasti kraj srednje Srbije raščlanjen otvorenim dolinama. Sutok dunavskih vodenih putova, moravsko-vardarski prohodni pojas prema jugu, dolina Marice prema jugoistoku, savski put prema zapadu i otvorena nizina na sjeveru čine ovaj kraj važnim čvorištem i pozornicom presudnih historijskih zbivanja u jugoistočnoj Evropi. U tome je značenje žarišno položenog Beograda. 
        Brežuljkasti krajevi i otvorene doline prirodno su veoma pogodni i rano naseljeni. Mnogi zaštićeni i župni krajevi omogućavaju specijalnu  i kvalitetnu agrarnu produkciju. Prohodna i vrlo plodna dolina Velike Morave stradala je tokom vojnih pohoda, a i danas je izložena prirodnim nepogodama (poplave).
        Izloženi položaj donio je česta stradanja, ali je vrijednost kraja brzo privukla novu kolonizaciju. Slabljenje turske vlasti i obnova srpske države početkom 19. stoljeća privukli su koloniste iz siromašnijih planinskih krajeva. U ujedinjenoj Jugoslaviji ovdje su smještene glavne ustanove državnog organizma, a podrškom zajednice i inicijativom privatnika razvila se moderna privreda (željeznička, tekstilna i druga industrija), kojoj je Beograd središte, sa više satelitskih centara u dolini Morave, duž Save i Dunava i njihovih pritoka.
        Administrativnom podjelom nove Jugoslavije ojačana je veza ovog prostora sa sjevernom vojvođanskom ravnicom, i NR Srbija stekla je istaknut ekonomski položaj u zajednici. Sredinom Republike protječe Dunav, i tu je sutok njegovih glavnih pritoka, što ovom kraju daje i naročitu važnost u širem europskom okviru.
        Hrvatsko-slovenska regija – Sjeverozapadni dio državnog prostora ima vrlo značajan položaj i dosta složen izgled. Između alpskog i dinarskog gorja panonska se nizina u obliku zaljeva približila Jadranskom, odnosno Sredozemnom moru. Prijelazi i sužen planinski pojas omogućuju veze između surovije kontinentalne sredine i pitomog Mediterana. Ovdje završava najvažniji meridijanski europski put od Baltičkog do Sredozemnog mora (stari jantarski put) i ukršta se sa savsko-dunavskom magistralom usporedničkog smjera. Suhi krški kraj pogodovao je uređenju i održanju prijelaza prema moru. Lak prijelaz i veza između klimatski različitih krajina karakteriziraju odgovarajuće meteorološke pojave (česti ciklonski prolazi i prodori bure). Ovuda su se iz kontinenta probijale barbarske horde i u suprotnim smjerovima kretale vojne ekspedicije. Turci su nastojali zavladati ovim čvorišnim krajem i tu je organizirana najjača obrana (Vojna krajina) protiv njihovih napada. Bogatstvo historijskih lokaliteta svjedoči o trajnoj i velikoj važnosti ovog čvorišnog kraja.
        Moderni je razvoj samo pojačao značenje kraja. Mehanizacija prometa istakla je prometno-ekonomske prednosti. Parobrodi iskorištavaju duboko prodiranje Jadranskog mora u europsko kopno i jeftinoću vodenog prometa – na krajnjim točkama razvile su se nove luke Trst i Rijeka. Ekonomski razvoj srednjeg podunavskog prostora i potreba veza sa svjetskim tržištima i slobodnim morskim putovima uvjetovali su gradnju modernih kopnenih veza i ojačali prometno-geografsko značenje kraja. To je pogodovalo i vlastitom ekonomskom napretku, te je ovaj kraj prvi među našim regijama, sudjelovao u modernom privrednom razvoju. Duž bivše  „Južne željeznice“ u završnim lukama i na važnim raskršćima nastajali su naši prvi industrijski centri (Maribor, Celje, Ljubljana, Zagreb, Karlovac, Rijeka i dr.). I u najnovijem rekreativno-odgojno turističkom prometu,  u kome naročito dolazi do izražaja privlačnost između kontinentalnih prostora i primorja, ovaj kraj ima veliko značenje i spada među glavna čvorišta Europe; tomu pridonosi i njegova prostorna raznolikost.
        Naveli smo samo opće i najosnovanije osobine ove složene i značajne regije, u kojoj se može izdvojiti više manjih i međusobno različitih dijelova, što je dokaz bogatstva njenog prostornog inventara. Hrvatsko-slovensko čvorišno područje je ne samo najstariji, već najvažniji jugoslavenski industrijski kraj. Ispravkom  sjeverozapadne granice i priključenjem Istre i Slovenskog primorja ova je regija geografski bolje zaokružena, poraslo je njeno značenje, a time je ojačan i političko-geografski položaj Jugoslavije u Evropi.
        Metohijsko-povardarska regija – Kao što smo naglasili, ovdje izdvajamo samo najveće regije, te smo pod jednim nazivom obuhvatili složen jugoistočni dio državnog prostora. To je sklop izoliranih planinskih masiva i zavala, koje su međusobno spojene sutjeskama ili niskim prijevojima. Zaseban život manjih cjelina i povezanost i prohodnost niskih dijelova učinili su ovaj kraj poprištem raznih sukoba i pozornicom velikih zbivanja. Ljetna suhoća i toplina kotlina, župnost prisojnih dijelova – blage forme i relativne klimatske pogodnosti planina, uvjetovali su specifičan život, kojemu su žarišta u planinskim podnožjima. U doba zaostale privrede planine su imale veće značenje (stočarstvo i poljodjelstvo); danas se vrše zamašni melioracioni radovi (u prvom redu natapanje) radi ekonomskog iskorištavanja i razvoja kotlinskih nizina.
        Korištenjem vrijednih rudnih ležišta (prvenstveno obojeni metali), hidroenergetskih izvora, uređenjem prometa, unapređenjem specijalne agrarne produkcije i razvojem gradova niču nove i napredne forme gospodarstva. U doba bizantsko-turskih napada i domaćih razračunavanja  kraj je imao osobito značenje (glavno područje srednjovjekovne srpske i makedonske države). Uništavanjem i bijegom starog stanovništva i novom kolonizacijom nastala je složena etnička slika, koja je dala osnovu za sukobe mlađih nacionalizama. Priznavanjem makedonske  narodnosti i poštivanjem nacionalne ravnopravnosti stvorila je nova Jugoslavija uvjete društvenog mira i napretka.
        Ogromni napori jugoslavenske zajednice, da se otkloni stoljetna zaostalost i razvije gospodarski život, koji odgovara prirodnim mogućnostima, daju ovom kraju puno značenje i predstavljaju jedan od najvećih uspjeha suvremenih težnji Jugoslavije. Specifična vrijednost domaćih izvora (obojeni metali, suptropske kulture) i razvoj modernog gospodarstva ojačat će ulogu kraja u okviru jugoslavenske zajednice i otkloniti relativnu zaostalost.
        Primorje – Iako je ovaj dio rubnog pojasa najuži i mjestimice gotovo neznatan, on ima specifične osobine i za zajednicu je funkcionalno veoma važan. Susjedno otočje povećava prostranstvo, a kanalski tip primorja olakšava prohodnost i pogoduje pomorstvu. Unutar ove regije mogli bismo izdvojiti više različitih dijelova, ali ćemo se ograničiti na glavne značajke cjeline. Pretežno vapnenački sastav i reljefna dinamika određuju glavne prirodne osobine i gospodarsko siromaštvo kraja. Stanovnici ove oskudne sredine tražili su rano na moru i preko mora nove izvore života. Pomorstvo i iseljivanje važne gospodarsko-socijalne osobine primorja i olakšale su njegovu funkciju u okviru državne cjeline. 
        Osobine sredozemne klime, skromna ali specijalna agrarna produkcija, korištenje mora kao ekonomskog izvora, turističko-rekreativno značenje, razvoj specifičnih industrija (brodogradnja, kemijska industrija, konzerviranje ribe, prerada uvezenih sirovina i sl.) određuju ekonomski karakter kraja.
        Primorje ima naročito značenje za državnu zajednicu. To je fasada, kojom naša zemlja gleda na more – povezanu pozornicu svjetskog zbivanja. Ovo značenje povećava povoljan položaj Jadranskog mora prema europskom zaleđu i unutar sredozemnog morskog prostora. Prijašnja  politička pocjepkanost, opća zaostalost i dominacija tuđinske volje ometali su puno iskorištavanje položaja na moru, i primorje nije imalo odgovarajuće značenje.
        Općim napretkom državnog zaleđa i uređenjem suvremenijih prometnih veza dolaze do izražaja prednosti položaja na moru i uloga primorja. Nakon uređenja veza sjevernog primorja sa zaleđem, grade se putovi, prema srednjoj i južnoj obali, što ide paralelno s razbijanjem izoliranosti i zaostalosti planinske jezgre.
        Široki izlaz na more jača međunarodni položaj i nezavisnost države. Ovim položajem može Jugoslavija učiniti velike prometne usluge državama zaleđa, koje nemaju ili imaju nepovoljniji izlaz na more. Ova posrednička funkcija jača naš politički i ekonomski položaj. Međunarodno značenje primorja dolazi sve više do izražaja i u turističko-rekreativnoj funkciji, kojom se mnogo koriste i narodi kontinentalnog zaleđa. 
        Granični planinski krajevi – Duž državne granice ima više planinskih krajeva, koji s obzirom na položaj i specifične osobine imaju odgovarajuće značenje. Suroviji, izoliran, a većinom i zaostaliji kraj šalje višak svog stanovništva prema nižim i bogatijim krajevima. Ova odvojena planinska područja životno su povezana sa susjednim nizinskim krajevima, prema kojima se odnose kao planinska jezgra prema cijelom državnom teritoriju. Granični planinski krajevi povećavaju pejzažnu raznolikost državnog prostora i služe kao dobar prirodni oslonac državne međe. Međusobno izdvojeni, ovi se krajevi i znatno razlikuju, te ih treba pojedinačno označiti.
        Alpski rub – je najvažniji među graničnim planinskim krajevima. Nazivamo ga rubom, jer nama pripada samo dio rubnog pojasa prostranih Alpa, najnaprednijeg planinskog svijeta. Naš alpski kraj je, zbog višeg stupnja kulturnog napretka, prirodnih osobina i dobrih prometnih veza, najatraktivnije planinsko područje Jugoslavije. Njegovi energetski i ljudski izvori bitni su za opći razvoj Slovenije. Ekonomski razvoj i funkcija kraja tijesno su povezani s cijelom državom, u kojoj znatan broj, osobito kvalificirane radne snage, nalazi zaposlenje.
        Planinski krajevi sjeveroistočne Srbije – čini vezu između Stare planine i Karpata. Kraj karakteriziraju slabe prometne veze, znatan udio krševitog reljefa, etničko šarenilo stanovništva (prodor Rumunja) i prosvjetna zaostalost. Eksploatacija vrijednog rubnog bogatstva (bakar) i s time povezani razvoj industrije i probijanje važnih prometnih veza unose nove i naprednije elemente života.
        Planine jugoistočne Srbije i sjeveroistočne Makedonije – su izoliran i dosta zaostao (Šopi) planinski granični kraj. Njegovo je stanovništvo životno povezano s bogatijim susjednim dolinama ili emigrira radi zarade u dalje i veće gradske centre.
        Zapadna Makedonija   – kraj dobro izraženih planinskih ravnjaka, sa Šar-planinom kao središtem, pogodovao je razvoju stočarstva. Višak radne snage tražio je periodičnu zaradu ne samo kod nas, već i izvan državnih granica. Geografska sličnost i povezanost sa susjednim albanskim krajevima, kao i historijske prilike, uvjetovali su prodor albanskog elementa, što kraju daje posebno značenje.
        Tendencije razvoja – Karakteristike regija nisu stabilne, prema tome i podjela na regije ima relativno značenje. Ona vrijedi za određeno doba. Istakli smo, da se značenje pojedinih regija tokom vremena mijenjalo. Opća je pojava, da društveni faktori mijenjaju značenje prirodnih elemenata i sve više dolaze do izražaja u prostoru.
        Od prirodnih elemenata reljef je najznačajniji, on izdvaja pojedine cjeline i svakoj određuje osnovnu osobinu. Iskorištavanjem dobrih i potiskivanjem negativnih prirodnih osobina čovjek mijenja prirodnu sliku i prilagođuje ju svojim potrebama i željama. Rezultati ovog rada ovise o kulturnom napretku i tehničkim sredstvima. Geografska slika je odraz odnosa između prirodnih elemenata i društvenih faktora. Dobra ocjena odnosa ovih snaga važna je za pravilno usmjeravanje daljeg društvenog razvoja, a to je jedan od glavnih zadataka i praktičan element geografskog rada.
        Naš je društveni razvoj već donio velike promjene u regionalnim odnosima. Probijanjem prometnih veza, iskorištavanjem rudnog bogatstva, a osobito hidroenergetskim izvorima, razvojem industrije, uređenjem gradova i uvođenjem drugih oblika modernog gospodarstva, razbija se izoliranost, otklanja zaostalost i smanjuje opseg planinske jezgre i otklanjanjem njenih negativnih osobina jača unutrašnja povezanost i homogenost državnog područja.
        Na drugoj strani sve tješnje veze, opći razvoj i pomaganje zaostalijih dijelova otklanjaju razlike i jačaju homogenost rubnog pojasa. Ovim se procesom gube naslijeđene razlike, i državni prostor postaje sve homogenija funkcionalna cjelina.
        Kao rezultat ovog razvoja sve se izrazitije izdvaja središnja industrijska regija, koja se formira razvojem modernog gospodarstva u dobro položenim i dosad zaostalim i slabo povezanim krajevima. Smještaj i razvoj ove regije uvjetuju geografski položaj, rudna bogatstva sjeverne Bosne i srednje Srbije i blizina savske prometne magistrale. Radi što boljeg funkcioniranja i daljeg razvoja ovog gospodarski žarišnog dijela, uređuju se nove (željeznička pruga 45. paralele i njeni ogranci) i moderniziraju stare prometne veze, grade se novi i razvijaju stari gradski centri (Loznica, Tuzla, Banovići, Doboj, Maglaj, Zenica, Visoko, Travnik, Banja Luka, Prijedor i dr.).Daljim razvojem postojećih objekata, iskorištavanjem energetskih izvora ove će promjene bivati sve izrazitije, a uloga regije u cijelom državnom organizmu jača. Razvojem ovog kraja spajaju se prije spomenute gospodarski naprednije regije (hrvatsko-slovenska i srednje Srbije) u povezan i ekonomski najrazvijeniji pojas državnog prostora, koji bismo mogli nazvati i «peripanonskim».
        Ove su promjene rezultat povezanog života i napora cijele zajednice. Vrjedniji rubni pojas svojim sredstvima iskorištava  dosad neiskorištene izvore (hidroenergiju i rude) i razvija suvremene oblike gospodarstva u pristupačnim i povoljno  smještenim dijelovima planinske jezgre. Bogatiji i gušće naseljeni rubni pojas garantira svojom potrošačkom snagom opstanak i dalji razvoj nove ekonomike u planinskoj jezgri. Ovim razvojem i promjenama mijenjaju se i stoljetna društvena gibanja; ne samo da opada, a mjestimice i prestaje emigracija iz planinske jezgre u bogatiji rubni pojas, već nove industrije privlače, osobito kvalificiranu radnu snagu, prema središnjim dijelovima.
        Društveni napori ne mogu otkloniti odlučujuće prirodne elemente, već samo umanjiti njihove negativne utjecaje. Visoki planinski krajevi ograničenih ekonomskih izvora i surove klime ostat će kraj male gospodarske vrijednosti i ograničene naseljenosti (sezonsko stočarenje i društveno osvježenje i oporavak). Prometne linije bit će u ovom kraju rijetke, a jači život vezan za obrađene dijelove.
        Značenje rasporeda regija  - Raspored regija sa surovijom i siromašnijom planinskom jezgrom i vrednijim rubnim pojasom ima značenje, koje se različito tumači.
        Položaj vrednijih krajeva u izloženom rubnom dijelu znači opasnost za državni organizam. U doba ratova rubni dijelovi jače stradaju. U sjeveroistočnom i najizloženijem dijelu državnog prostora smješteni su najplodniji nizinski krajevi, koji garantiraju prehrambenu osnovu cjeline. Ta uloga utječe na osjećaje nacionalne zajednice, kojoj ovaj egzistencijalno važan kraj postaje naročito drag. Ovakav položaj najvrednijeg državnog prostora nameće državnom vodstvu opreznost, a loša iskustva jačaju miroljubivu narodnu psihu.
        Na drugoj strani položaj planinskog bastiona u centru državnog teritorija omogućuje uspješnu organizaciju otpora i garantira rezistentnost državnog organizma. Vidjeli smo, da je naša planinska jezgra bila tokom duže historije zbjeg u obrani i žarište protunapada, što je došlo do punog izražaja tokom NOB-e. Planinska će jezgra sigurno bolje rezistirati i u novom periodu zračnih i daljinskih napada.
        Mnogo je značajnija organska i mirnodopska funkcija siromašnije i populaciono dinamičnije planinske jezgre. Biološki jak, a ekonomski slab, planinski kraj slao je konstantno višak stanovništva u okolne nizinske krajeve. Ovom je funkcijom naša planinska jezgra osvježavala i jačala rubne dijelove. Za nacionalnu stabilnost je, dakle, mnogo povoljnije, ako je biološki dinamičan planinski kraj u središtu državnog teritorija, odakle pritječu populaciona pojačanja rubnim i frontalnim dijelovima. Karpatski Rumunji su ne samo ugrozili strane elemente u transilvanskoj zavali, već su se raširili i po okolnim nizinama. Nijemci rubnih gorja prodirali su u češku zavalu. U ovoj realnosti nije vodila računa mađarska nacionalna megalomanija, koja i pored najradikalnijih mjera, nije mogla spriječiti slavenski i rumunjski pritisak s rubnih gorja. Ova nacionalno-historijska funkcija planinske jezgre naročito je značajna za jugoslavensku državnu stabilnost.
        Istakli smo neke osnovne ideje i naglasili karakteristične regije jugoslavenskog državnog prostora. Ova se podjela može dalje, a očito i bolje, razraditi. Mi smo željeli istaći karakteristične elemente, izbjegavajući da regije klasificiramo po važnosti. Kompleksno-funkcionalno, odnosno geografsko promatranje i izdvajanje regija, ne slabi jedinstvo, već ističe bogatstvo sadržaja i unutrašnju povezanost jugoslavenskog prostora. Geografske regije ne traže izdvajanje, precjenjivanje ili podcjenjivanje prirodnih elemenata odnosno društvenih faktora – njih treba ocijeniti prema povezanom i jedinstvenom odrazu u prostornoj slici – to je bit i dokaz prednosti i jedinstva geografskog gledanja.        
Osnovna literatura  
Cvijić, J.: Balkansko poluostrvo, Zagreb, 1922.
Roglić, J.: O geografskom položaju i ekonomskom razvoju FNR Jugoslavije. Geografski glasnik br. XI-XII, str. 11-26, Zagreb, 1950.
Milojević, B. Ž.: Naši predeli. Mala biblioteka Srpskog geografskog društva, sv. 8, Beograd 1949; Geografske oblasti FNR Jugoslavije,  Zbornik Matice srpske, Serija prirodnih nauka, str. 5-10, Novi Sad 1952.
Kayser K.: Jugoslawien, ein Beitrag zur laenderkunlichen Analyse eines Staatsgebietes. Landschaft und Land. Festschrift E. Obst, str. 73-88, Remagen/Rhein, 1951.
Melik, A.: Jugoslavija (Poglavlje «Pregled velikih geografskih predjela Jugoslavije», str. 90-311), Zagreb 1952.


 


________________
PRILOG POZNAVANJU HUMLJAČKOG STOČARSTVA[55]


        Istražujući niske krajeve Humine, a posljednjih godina po planinama oko gornje Neretve, vidjeli smo težinu i probleme stočarskog života, upoznali tragove drukčije prošlosti i bili svjedoci akutnih sukoba stoljetne  tradicije i novih tendencija. Opažanja, razgovori i razmišljanja doveli su nas do nekih konstatacija, koje izlažemo kao prilog poznavanju ovog pitanja, vrlo važnog za pravilan sud o prošlosti i realnu ocjenu sadašnjih problema. Tako treba primiti ovaj prilog, koji može biti podstrek daljnjem izučavanju i preciziranju ove specifične i važne problematike.
        U niskoj i pitomoj Hercegovini ne možemo upoznati relativno značenje Humine i Humljaka kao na visokim planinama zaleđa. Humljak je tradicionalni gospodar visokih planinskih pašnjaka, on je vrlo popularan kod okolnog stanovništva, on baštini prošlost, kojoj tragovi ne odgovaraju današnjem teškom stočarskom životarenju. Geografski različiti krajevi pitome Humine i planinskih pašnjaka međusobno su tijesno i tradicionalno gospodarski povezani, a sigurni tragovi dokazuju, da su u prošlosti ove stočarske veze bile još tješnje i jače. Izložit ćemo i neka opažanja, koja potkrepljuju važnost veza između ovih, geografski različitih krajeva i objašnjavaju uzroke kolebanja i konačnog opadanja stočarskih kretanja.
        Stočarska područja i veze  -  Oko donjeg toka Neretve, između visokih planina Čabulje (1780 m), Prenja (2123 m) i Veleži (1969 m) i obalnog gorja prostire se niska i pitoma Humina.[56] Zime su veoma blage (siječanj u Mostaru 4,80, u Ljubuškom 4,90, u Stocu 4,50), snijeg pada rijetko kratko se zadrži (Mostar 5,3, Ljubuški 1,9 i Stolac 2,5 dana sa snijegom). Kraj je veoma pogodan za stočarska zimovanja. Kad se tome doda, da je pretežno sastavljen od vapnenca, koji ne daju uvjete za intenzivnije poljodjelsko iskorištavanje, onda je očito, da je kraj s blagim i vlažnim zimama bio prvenstveno pogodan za stočarska zimovanja. Pitomu Humine odražava zimzelena vegetacija dolinskih i prisojnih dijelova. U okolici Mostara, osobito oko vrela Bune, osjetljivi šipak (Punicum granatum) nalazi najpovoljnije uvjete i predstavlja glavni elemenat vegetacije. Slabe strane sušnih i toplih ljeta pogoršava vapnenački sastav. Vegetacija se sprži, a često i  lišće sa stabala opada – treba tražiti druge krajeve za ljetnu prehranu stoke.
        Sjeverozapadno od Humine imamo visoke planine oko srednjeg i izvorišnog dijela Neretve (Čvrsnica 2228 m, Čabulja 1780 m, Vran 2074 m, Ljubuša 1797 m, Prenj 2123 m, Veleži 1969 m, Crvanj 1921 m, Bjelašnica 2988 m, Visočica 1974 m, Lelija 2032 m i Zelengora 2015 m). Ova planinska  barijera zadržava zračne struje s mora i prima velike količine padalina  osobito zimi, kad ovo gorje prekrije debeli pokrov snijega. Duge i snjegovite zime nameću dugo zadržavanje stoke u stajama, što uz prehrambene predstavlja i zdravstvene probleme. Naprotiv, svježa ljeta veoma su pogodna za planinske ispaše, ukoliko to ne ograničava petrografska osnova. Na pretežno vapnenačkim planinama oko srednje Neretve (Čabulja, Čvrsnica i Prenj) ima malo rahlog tla, koje se lako spira, te su pašnjaci degradirani i oskudni. Naprotiv, na planinama oko gornje Neretve (Crvanj s Morinama, dijelovi Bjelašnice, Visočica, dijelovi Treskavice, Lelija sa Zelengorom) prevladavaju stariji dolomiti i vapnenci, a izbijaju i pojasi verfenskih škriljevaca. Ima više rahlog tla i vode – ovdje su najizdašniji planinski pašnjaci.
        Susjedstvo, različite i dopunjavajuće osobine Humine i planina u zaleđu pogodovali su stočarstvu i od davnih vremena uvjetovali stočarska kretanja između huminskih zimovališta i ljetnih planinskih ispaša. Naš kraj predstavlja veoma karakteristično stočarsko područje, kojemu su prošlost i veze s drugim krajevima određene ovom glavnom i osnovnom granom gospodarstva.
        Tok Neretve predstavlja važnu unutrašnju među humljačkog kraja.[57] Planinski pašnjaci oko izvorišnog dijela Neretve pristupačniji su iz istočnog, podgorskog dijela Humine. Glavna zona starih naselja je u podnožju (Podgorini) planina. Uske veze Humine i planina uvjetovale su širenje historijskog Huma od mora duboko u unutrašnjost. Naprotiv, kraj zapadno od Neretve ili Bekija ima pristup na krševite i slabe pašnjake planina oko srednjeg dijela toka. Vapnenačka zaravan Brotnjo i niže zaravni oko Trebižata najpogodnije su i najpitomije zimske ispaše zapadno od Neretve. Močvarna i zimi plavljena polja nisu bila pogodna za ovce, koje su bile najglavniji element tradicionalnog stočarstva, i to je umanjivalo stočarsku vrijednost inače pitome zapadne Hercegovine. 
        Odsutnost pogodnih prijelaza i mostova i međusobne razlike nisu dozvoljavali da se cijeli huminsko-planinski kraj s obje strane Neretve razvije u jedinstveno i homogeno gospodarsko područje. Uvjeti za stočarstvo mnogo su povoljniji, i ova je grana jače razvijena u istočnom dijelu, gdje su prijelazi između zimovališta i planina mnogo postepeniji; glavna zapreka stočarskim kretanjima bio je prijelaz preko gornje Neretve, za one koji izdižu na planine s desne strane ovog dijela toka. Putovi stočarskih kretanja su ne samo važni za stočarstvo, već se uz njih vezala i historijska funkcija kraja.
        Humljački putovi – Veze između Humine i planina ne samo da su stare, već se vrše utvrđenim smjerovima i imaju određene etape odmora (vidi kartu u prilogu). Stočari se kreću otvorenim i manje vrijednim krajevima, brinući se da izbjegnu prirodne zapreke i društvene neprilike. Na ovakvim otvorenim progonima ima se bolji pregled nad stadima, kojima se mogao dati i povremeni odmor. «Humljački putovi» bili su značajni za organizaciju prvih karavanskih putova i uporišta na njima.
        Kretanja između Bekije i planina na desnoj strani srednje Neretve manje su važnosti i kraća su. Bekijski su stočari izgonili na planine jugozapadno od ramsko-vrbaške udoline, u kojoj imamo stare i od davnine naseljene župe (Rama i Uskoplje). Na pašnjacima ovih vapnenačkih planina sukobljavali su se sa stočarima iz zapadnobosanskog, gornjačkog kraja i  Dalmatinske Zagore. Stočari su se kretali otvorenim vapnenačkim krajevima, a iz Brotnja po prisojnim stranama Čabulje i Čvrsnice; glavna raskršća bila su u Klancu, na vrhu Drežnice i kod Blidinjeg jezera.[58]
        Mnogo je važnija i složenija mreža humljačkih putova istočno od Neretve. Kod Stoca prelaze Bregavu putovi iz važnih zimovališta s lijeve strane donje Neretve (Hrasno i dr.), i nastavljaju dalje prema sjeveru prisojnim stranama u pravcu Nevesinja. Put iz ljubinskog kraja vodi preko Kubaša i Trusine na Nevesinjsko polje. Iz kraja oko delte Neretve (Jasenica i dr.) i sa zaravni Dubrave vodi jedan ogranak od Bune pored Blagaja za Nevesinje. Ovom se putu pridružuje i ogranak iz istočnog Podveležja. U Nevesinjskom polju je važno čvorište stočarskih putova: važan se ogranak nastavlja prema sjeveru na Liješće polje s odvojkom na Crvanj, a glavni put se nastavlja kroz glavatičevsku Župu na Visočicu i Bjelašnicu. Drugi se ogranak nastavlja prema istoku u dolinu Zalomke i preko zaravni Morina na Ulog ili preko izvorišnog dijela Neretve i dalje na Treskavicu, Leliju i Zelengoru.[59] Dominirajući položaj na pristupnoj strani i odlike topografskog smještaja objašnjavaju nam značenje Stjepangrada, odnosno Blagaja; važan prijelaz ojačao je ulogu Stoca, a raskrsni je položaj mnogo značio za funkciju Nevesinja.
        Jedan ogranak stočarskog puta nastavlja se od Bune kroz Mostar, gdje mu se pridružuje i slaba brotnjanska komponenta. Dalje se sutječe s komponentama iz Bijelog polja, odakle se penje na Porim i Hansko polje, jedan odvojak skreće na Prenj, a glavna struja pojačana stočarima iz zapadnog Podveležja nastavlja se za Glavatičevo ili preko Konjica i dalje na Visočicu i Bjelašnicu, odnosno samo Bjelašnicu. Rimski tragovi upućuju da je ovaj prijelaz preko Prenja, i u to davno doba, bio korišten kao karavanski put, koji su Turci uredili u važni «sarajevsko-mostarski drum».[60] Prijelazi preko Neretve kod Konjica, Glavatičeva i Uloga odredili su važnost ovih naselja, od kojih su prvi i posljednji poslužili kao uporišta na karavanskim trgovačkim putovima.
        Mostovi u Mostaru i kod Čapljine omogućili su prijelaz stočara s desne obale i pristup na ispaše oko gornje Neretve.
        Sadašnje stanje – Stanje humljačkog stočarstva može se najbolje ocijeniti na planinskim ispašama. Broj stočarskih stanova je relativno malen prema onima koji su napušteni. Današnje humljačko stočarstvo bori se s mnogim poteškoćama i odmah se vidi da je u napuštanju. Imamo dvije vrste stočara, kod jednih je stočarstvo glavno ili isključivo zanimanje, a kod drugih je dopunsko.
        Podvelešci, stanovnici prisojne strane Veleži, glavni su predstavnici prve grupe.[61] Njihov način života prilagođen je potrebama stoke. Od početka lipnja do kraja rujna ili početka listopada provode «na planini», a ostalih sedam mjeseci veoma pažljivo koriste prisojne pašnjake Veleži. Počinju na «gornjim travama» jeseništa, tj. ispod vrha Veleži i pred snijegom postepeno «pripuštaju» stoku na niže pašnjake i tako se spuste do Bišća,  odnosno do dna doline Neretve. U proljeće počinje uzdizanje za snijegom, i kad otopli, a janjad s pridigne, sele na visoke planine. U ovom teškom i lutalačkom životu «nevjerojatno ali istinito ima čobana, koji u godini dana jedva pet noći prenoće u kući, inače su stalno dan i noć za stadom». Pitoma i prisojna podveleška padina glavna je osnova ovog stočarstva i o pitomini zime ovisi težak život ovih stočara. Veličina stada uvjetovana je veličinom posjeda zimskih ispaša. Malobrojni podveleški doci u ponikvama skromna su osnova za poljodjelstvo, te je stočarstvo glavni gospodarski izvor. Treba prezimiti o mrsu, prikupljenom na planini, i o hrani kupljenoj novcem, dobivenim za prodanu stoku, a nekada je bila važna i zarada od  kirijanja. Jelovnik je veoma jednostavan, jedu malo zeleni i ljeti i zimi, kuće su slabo građene i nema velike razlike između kolibe na planini i većine kuća u Podveležju. Težak život i slaba ishrana uvjetovali su mali priraštaj, te Podvelešci nisu imali karakterističnu hercegovačku pokretljivost i snalažljivost.
        Neki su se stalno naselili na planini, a drugi koriste oranice u nižim dijelovima planina, gdje siju ječam i raž, a manje sade krumpir. Ovo zadržavanje u nižim dijelovima planina ide na štetu stočarstva, jer su najbolje ispaše na visokim rudinama. Podveležac ostaje i mora biti privržen stočarstvu. Razbijanje ovog gospodarstva značilo bi napuštanje samog kraja, jer drugih gospodarskih mogućnosti nema.
        U dijelovima Podgorine, jugoistočno od Podveleži, uz stočarstvo postepeno jača i poljodjelstvo. Stočarstvo je jako zastupano i u niskom krškom kraju između Bregave, Popova  polja i Neretve (Hrasno, Ljubinje i dr.); u ovim pitomim krajevima ne treba prikupljati zimsku hranu, i stoka zimi nađe dovoljno na ispaši. Za vrijeme oštrijih zima ili ako imaju previše stoke, neki stočari iz ovih krajeva (Hrasno) pregone stoku i u susjednu Dalmaciju i na otoke (u ovim krajevima bilo je stočara, koji su još prije prvoga svjetskog rata imali i preko tisuću komada sitne stoke). Blage zime i relativno lako i sigurno izimljavanje glavna je osnova ovog stočarstva. Stočari iz ovih najnižih krajeva vrše najduža kretanja: iz Hrasna i Ljubinja putuju na Leliju i Zelengoru pet dana. Kako je uz stočarstvo u seljačkoj ekonomiji zastupano i poljodjelstvo, to su radi podjele rada dosta zastupljene porodične zadruge.


Humljački stočarski putovi.


        Opadanje stočarstva – U nižim dijelovima, oko toka Neretve, stočarstvo je slabije zastupljeno, što je uz močvarno zemljište uvjetovano novijim gospodarsko-socijalnim promjenama. Jači razvoj poljodjelstva i uvođenje intenzivnih kultura potiskuju stočarstvo. Kultura duhana traži veću radnu snagu, prevladava novčani faktor u porodičnom gospodarstvu i jača individualizam. Tome treba dodati utjecaj loze, a naročito novije gajenje povrća; tamo gdje je uvedena  i ova najmlađa grana poljodjelstva (npr. oko Neretve u Bišću) sasvim su napuštena stočarska kretanja. Ruševine napuštenih ljetnih stanova, malobrojni preostali stočari i plemenska prava dokazuju da su ove promjene mlade, uglavnom do kraja 19. stoljeća. Razvoj poljodjelstva i stočarstva u Humini stoji, dakle, u suprotnom odnosu. Pretežno stočarsko gospodarstvo održalo se na pitomim prigorskim stranama i na krškim brežuljcima, odakle su se neki stočari sasvim preselili na planine. Opadanje stočarstva nije, dakle, posljedica diobe zadruga[62], već su oba procesa popratne pojave najnovijeg razvoja seljačkog gospodarstva u danas pretežno agrarnim dijelovima Humine. Ove su promjene u početku poticane i od naprednijih elemenata turske vlasti[63], ali su tome najviše pridonijele prednosti novog gospodarenja – rentabilnost je glavni faktor u izmjenama seljačkog gospodarstva uopće.
        Orijentacija prema rentabilnijem poljodjelstvu, traženje zarade u gradovima i ustručavanje ili odbijanje pojedinih članova porodične zajednice da vrše nezahvalnu dužnost čobana, novija su, dakle, pojava. O tome svjedoče još pojedinačna izdizanja iz već pretežno agrarnih krajeva. Još do otvaranja željezničke pruge stočarstvo je bilo osnovna grana gospodarstva u cijeloj Humini. Naseljavanje u pitomijim i vrednijim krajevima planinske regije, bilo je redovita pojava u to doba. Velik dio stanovništva oko gornje Neretve čine potomci Humljaka, koji su se ovamo doselili tokom XIX. I krajem XVIII. st. Povećavanje stanovništva u planinskom kraju nosi velike poteškoće za pokretno humljačko stočarstvo.
        Progon stoke između Humine i planina postaje sve teži. Humljačke putove zaokružuju privatni posjedi, a naročitu poteškoću čine obrađene površine. Posjednici traže odštete za učinjene štete, ne dozvoljavaju odmore na «plandištima» i prave različite druge poteškoće. Ovi sporovi znaju poprimiti i vrlo teške vidove. Radi njihova sprečavanja i posredovanja u njima austrijska okupaciona vlast razmješta žandarmerijske postaje u blizini glavnih točaka na humljačkim putovima.
        Sukob s planinskim stanovnicima, većinom potomcima Humljaka, ima i druge i još jače elemente. Porastom stanovništva i razvojem stočarstva sela planinskog kraja sve jače koriste planine, i to naročito u rano proljeće, prije izdiga Humljaka i kosidbe vlastitih livada. Okolna sela grade i vlastite kolibe na planini, na koju izgone prije dolaska Humljaka (početak svibnja), a spuštaju se već krajem srpnja. Humljaci početkom lipnja nalaze ispašene i pokošene planinske pašnjake. Ovo ukrštavanje interesa i sukob prava postali su još teži, jer Humljaci posljednjih decenija pristupaju obrađivanju nižih i najboljih planinskih zemljišta (siju ječam i raž) i to često u blizini domaćih sela. Planina je postala ne samo tijesna, već je i znatno iscrpljena, pašnjaci su degradirani te stočarstvo mora nužno opadati.
        Na planinama nalazimo tragove degradacije pašnjaka i s tim povezana pomjeranja stanova. U pojasu rudina oko planinskih vrhova mnogo napuštenih stočarskih stanova, i to u visinama, gdje ih danas uopće nema (oko vrhova Bjelašnice na 1850 m, u najvišim dijelovima Visočice, Lelije i dr.)[64] Stočarski su stanovi pomjereni u niže dijelove na gornju granicu pojasa šume. Panjevi posječenih stabala i zaostala stabla dokazuju, da je šuma nedavno dopirala do znatno većih visina. Do uništenja šume došlo je na različite načine, a u prvom redu slučajnim ili namjernim požarom. Degradacija šumskog pojasa ide mnogo brže i radikalnije s gornje strane, tj. od planinskih rudina. Travna vegetacija rudina zadržava i obnavlja tlo, dok se tanak sloj humusa u ogolićenom šumskom pojasu brzo spira i nestaje u krškoj podlozi, a na dolomitima i sličnim stijenama dolazi do snažne površinske erozije. Stanovi u devastiranoj šumskoj regiji brzo su se našli u kamenitoj pustinji, npr. oko Čolakovića dolaca na Visočici, na jugoistočnoj Treskavici i sl.[65] Nužno je dalje spuštanje, što je u mnogo slučajeva nemoguće, zbog sukoba s pravima okolnog stanovništva ili novih strogih mjera zaštite šuma, a to bi značilo dalje i štetno udaljavanje od vrijednih planinskih rudina, koje su za ovce glavni i najbolji pašnjaci[66].
        Smanjenje mogućnosti stočarstva i povećane potrebe stanovništva potekle su mnoge stočare da daju veću važnost obradi zemlje na planini. Poljodjelske mogućnosti su za mnoge, npr. Podvelešce, bolje nego u krševitim huminskim zimovalištima. Javlja se složena i vrlo teška kombinacija ljetnog planinskog stočarstva i poljodjelstva i zimovanja u Humini. Stočarska kretanja postaju teža, jer uz prijenos stočarskog pribora i prinosa, treba prevoziti i žetvu. Potreba gnojiva i poljodjelski rad uvjetuju zadržavanje stoke oko stanova i jaču degradaciju okolnih, tj. niskih pašnjaka. Ove promjene su uvjetovane novijim povećavanjem stanovništva, potrebom novih gospodarskih izvora, a s time su u vezi i osnivanja stalnih naselja na visokim planinama, npr. jugozapadni dio Bjelašnice ili «Raška strana»[67]. Spuštanje stočarskih stanova  u niže dijelove i osnivanje stalnih naselja povećalo je demografski pritisak u planinama kao i unutrašnje sukobe.
        Priliv humljačkih stočara na planine zbog gornjih razloga nužno opada, a možda će i nestati. Ali to neće i ne može riješiti problem prenaseljenosti planinskog kraja, koji ne ugrožavaju humljački ljetni izdizi. Oni samo otežavaju prilike. Glavni problem planinskog stočarstva predstavlja zimska stajska prehrana stoke, koja je ograničena ne samo prostranstvom livada, već i raspoloživom radnom snagom. Ravnoteža skromnog planinskog gospodarstva vrlo je labilna i nameće iseljavanje. Gospodarski kapacitet same planine veoma je ograničen, i kombinirano humljačko gospodarstvo bolje je prilagođeno prirodnim uvjetima, a to izaziva sujetu i pojačava sukobe sa domaćima.
        Domaće planinsko stanovništvo ne poriče Humljacima pravu prednost na planinske pašnjake. Postoje dokazi i tradicije, iz kojih se vidi da potvrda humljačkih prava potječe uglavnom iz XVIII. st., kad su u Turskoj ojačali pravni poredak i sigurnost[68]. Potvrđivanje humljačkih prava i potsticanje stočarstva značilo je veliku dobit za tadašnje gospodarstvo, jer je stočarstvo prije gajenja duhana, loze i razvoja gradova bilo glavna osnova hercegovačke ekonomije.
        Problem nasljeđa humljačkog stočarskog gospodarenja – Kroz tri generacije Humljaci su svojim demografskim viškom iskoristiti kolonizacione mogućnosti  planinskog kraja i pretjeranim iskorištavanjem degradirali planinske pašnjake, a naročito devastirali šumski pojas, da na kraju dođu u sukob s domaćim stanovništvom. Paralelno s povećavanjem ovih poteškoća rastu i javni tereti stočara (plaćanje travarine, i to na dva kraja za zimske i planinske ispaše, veterinarskog pregleda, prava korištenja šume i sl.). Tradicionalno humljačko stočarstvo došlo je u tešku krizu uvjetovanu unutrašnjim razvojem i objektivnim prilikama.
        Značajne su novije javne intervencije u ovaj proces i sporove. Humljačko stočarstvo često se ocjenjuje kao neracionalno i zaostalo; ono to sigurno i jest, obzirom na teški ljudski rad i zaostalu tehniku (pet dana puta, bijedne kolibe, slaba odjeća, skromna hrana, zaostao način prerade mliječnih produkata itd.). Ali je i teško pretpostaviti, da bi se ljudskim naporom uz postojeće uvjete moglo izvući više koristi. Humljak je gajio onoliko stoke, koliko je njegov pitomi kraj mogao zimi prehraniti, a planina ljeti napasti, i nema izgleda, da bi se to moglo postići na neki drugi način. Stočarstvo potplaninskih sela veoma je skromnih razmjera i ograničeno količinom prikupljene zimske ishrane, o kojoj stoka ovisi najmanje pet mjeseci, te duže zime ili slabi prinos livada znače katastrofu. Pokušaj s planinskim stočarskim ekonomijama ima još skromnije brojčane (često ispod 1/10 humljačke količine) razmjere i male gospodarske efekte.


Fot. 1. Stanovi Podveležaca u Krošnjama (1600 m) na Bješanici. Jedna od malobrojnih skupina koja se održala u najvišim dijelovima planine.
Fot. 2. Nekropola stećaka V. Jezero (1680 m) na Visočici. Na ovoj visini sada nema stanova. .


        Čudno je da je humljačko stočarstvo doživjelo malu javnu podršku. Teška spuštanja pod jesenskim olujama i proljetni izdizi s mladom janjadi spojeni su s opasnostima za ljude i praćeni znatnim gubicima u stoci. Organizacijom skloništa, davanjem olakšica u željezničkom prijevozu ili upotrebom drugih sredstava mogao se ovaj posao olakšati i učiniti korisnijim. Ništa se nije učinilo da se ljudi pouče u preradi mlijeka, u čemu se zaista osjećaju daleka preživjela stoljeća.
        Dok se humljačka stoka ljeti odlično snalazi na planinskim ispašama, planinci ne mogu svoju stoku spuštati u nizinska zimovališta. Planinske ovce obole, «zajuže», ako se zimi pošalju u Huminu. To stočari dobro znaju iz svog dugog iskustva, i podcjenjivanje tog iskustva imalo je tragičnih posljedica.[69] Humljaci se naprotiv udružuju ili daju planincima stoku na ljetne ispaše, dok obrnutog slučaja nema.
        Gornje su konstatacije u sukobu s nekim tvrdnjama, koje se uporno provlače kroz školu i javnost. Težište i ishodište stočarskih kretanja je u pitomim zimovalištima, u našem slučaju u Humini. To je i prirodno, jer je zimsko doba kritično za stoku i lakše ga je prijeći u pitomom kraju nego u planini. Ako u planini nestane prikupljene zimske stočne hrane,  nastupa katastrofa praćena potpunim iseljavanjem. Stanovnici Humine prilagođuju se prirodnim uvjetima i migriraju, dok se malobrojni planinci u svom kraju bore s oporom sredinom i često podliježu. Život jednih i drugih je težak, ali je kod planinaca mnogo neizvjesniji; kritične godine ograničavale su broj stoke i ljudi. Od početka 19. st. Humljaci naseljavaju planinske krajeve, kritični broj stanovnika već je dostignut te se vrši jaka planinska reemigracija. Žarište migracija nije u planinskom kraju već u Humini.
        Planinski je kraj izgubio i prijašnje specifične prednosti i prihode. Probijanjem ceste i željeznice kroz dolinu Neretve napušteni su negdašnji karavanski putovi preko planinskih ravnjaka i sedala, a time je otpao i važan kiridžijski prihod kao i stražarske zarade planinaca. Od nekadašnje  funkcije Kalinovika, Uloga, Čemerna, Gacka, Avtovca, Nevesinja i Porima ostala je samo uspomena, i ova su mjesta danas jako zabačena i izolirana.
        Ciklus razvoja humljačkog stočarstva, jačanja planinskog stanovništva i ponovnog opadanja brzo se obavio tokom posljednjih 180 godina. Ovo je praćeno neobično brzim prirastom stanovništva, kojemu nema presedana u historiji, a uvjetovano novim faktorima nosi i nove probleme. To je općeljudska pojava. Ali u našim krajevima ima sigurnih dokaza, da je ovo ubrzano obnavljanje ranijih procesa, koji su imali manje razmjere. Ostaci ranijih vremena omogućavaju da sagledamo prilike pod kojima se razvijalo nekadašnje stočarstvo.
        Historijsko značenje stočarstva – Spomenuli smo, da u najvišim dijelovima planina, gdje danas nema ljetnih stanova, nalazimo tragove nekadašnjih koliba, ali su još značajnije nekropole stećaka (kod Štirnog dola na Zelengori na 1700 m, na Velikom jezeru, Visočica na 1650 m, kod Sitnika na Bjelašnici na 1800 m; dimenzijama i ljepotom naročito se ističu prve dvije). U nižim dijelovima planina nekropole su još češće (Vlaško polje na Zelengori na 1600 m, Poljice na Visočici na 1433 m itd.), a duž humljačkih putova redaju se nekropole, među kojima one u Župi oko Glavatičeva zbunjuju brojem i veličinom spomenika. Raspored nekropola svjedoči o davnom podrijetlu, stabilnosti i dobrom izboru stočarskih putova. Ove progone koristili su i karavanski putovi turskog perioda, osobito onaj preko Prenja između Konjica i Bijelog polja.
        Broj, dimenzije i ljepota izrade spomenika odudaraju od današnjih bijednih humljačkih koliba. Raspored nekropola duž stočarskih putova i na vrijednim planinskim pašnjacima upućuje, da su ih podizali humljački stočari. O tome svjedoče i nekropole u Humini, koje su opet na stočarski najpovoljnijim mjestima. Period kad su nekropole podizane, bio je dug i stabilan; obrada i prijenos spomenika znači umijeće, a trebala je i jaka moć i raspolaganje dovoljnim sredstvima za njihovo uređenje. U predturskom periodu stećaka bile su Humina i planine tijesno povezane, a kraj je morao biti dosta napredan i siguran. Stoka i kiridžijske usluge u održavanju veza između primorskih gradova i zaleđa davale su prihode, koji se ogledaju u  stećcima. Teretna stoka omogućavala je prijevoz teških kamenih blokova a stočarski prihodi korištenje umješnih primorskih klesara. Karakteristična  rodovska i zadružna stočarska organizacija ističe starješine i druge zaslužne pojedince, kojima je monumentalnim spomenicima čuvana trajna uspomena. Kretanje za stokom i kirijanje nisu pogodovali uređivanju stalnih rezidencija i nekropola pored njih; nekropole su vjerojatno bile glavni centri okupljanja i zborovanja, na to upućuje i njihov topografski smještaj na istaknutim i otvorenim prostorima ili pored važnih raskršća.
        Težak lutalački stočarski život i povremene zaraze, nepogode i međusobni sukobi gutali su osobito slabije i nejake; zbog toga se broj stanovnika nije povećavao i ostajao je relativno malen. Stočari su tokom kratkog ljeta koristili najbolje planinske pašnjake, a zbog neznatnog razvoja poljodjelstva (još nema ni kukuruza, ni duhana, glavnih kultura u Humini), zimske su ispaše bile mnogo prostranije i obilnije. To je bio period dominirajućeg stočarstva.
        Provalom Turaka i općom nesigurnošću, koja je time nastupala, prekinuta su stočarska kretanja i oslabljena je karavanska trgovina. Gospodarska kriza, koja je time nastupila, bila je vjerojatno glavni uzrok povlačenja stočara iz Humine prema zapadu[70], jer  suvremeni dokumenti kazuju, da su turske vlasti obzirno nastupale i koristile domaću gospodarsku krizu i međusobne sukobe.
        Stočarsko gospodarstvo i način njegova obavljanja u predturskom periodu bitni su za razumijevanje tadanjih političkih odnosa. Prodaja stoke  i zarada na kiridžijskom prometu bili su od najvećeg interesa za stočare. Ova dopuna i uređenje međusobnih interesa bitni su za razumijevanje odnosa između Dubrovnika i stočarskog zaleđa. Stočari Humine imali su interesa da ujesen po silasku s planine prodaju višak stoke, kupe sol i ostale potrebe, a to je bila dragocjena roba dubrovačke trgovine: izvoz stoke na suprotnu jadransku obalu, prodaja soli iz stonskih solana, te prodaja razne druge uvezene robe itd.[71]. Oči stanovnika Humine bile su uprte prema planinama, gdje se stoka spašavala od ljetne suše i gladi i ugojila se za jesenju prodaju. Primorje ih nije imalo čime privući, što je bilo drugi elemenat za dobre međusobne odnose. Dubrovačka trgovačka umješnost znala je organizirati razmjenu dobara s dalekim zaleđem, što je bila važna ljetna zarada humljačkih kiridžijaša i elemenat istovjetnosti interesa. Stočarstvo Humine osnovni je elemenat dubrovačkog prosperiteta, a Dubrovnik je osiguravao uspjeh humljačkih stočarskog gospodarstva.
        Geografski su elementi olakšavali uspjeh spomenute humljačke posredničke uloge. Istočno od humljačkog stočarskog kraja širi se Stari Vlah, gospodarski analogan kraj oko gornje Drine i Lima. Starovlaški stočari spuštaju se i razmjenjuju dobra sa župnim krajevima Srbije i Kosmeta. Dvije stočarske regije dopunjuju se u posredničkoj ulozi između Dubrovnika i dalekog zaleđa. Prohodnost i karavansko-trgovačka uloga ovog pojasa presudni su za historijska zbivanja u njemu. Preko ovog kraja širi se Raška država na zapad, on se ujedinjuje i dolazi do naročitog izražaja pod Kosačama[72], prohodni stočarski kraj pogoduje i širenju turske sile, a svoju je povezanost pokazao i u obnovi Hercegovine (1833.). Društvena organizacija stočara i mogućnosti bogaćenja (prodaja stoke, takse za prolaz karavana i sl.) pogodovale su utakmici i ličnim samovoljama, za koje je vezana često burna prošlost kraja. Najnovije doba donijelo je radikalne gospodarsko-društvene promjene, koje su presudne i za stočarstvo.
        Uvođenje pogodnih kultura u Hercegovini (kukuruz, duhan, loza, povrće, voće i sl.) i prijenos i uređenje modernih prometnih veza u dolinu Neretve potisnuli su stočarstvo na sporedno gospodarsko mjesto i oduzeli prometno značenje otvorenim planinskim krajevima istočne Hercegovine. Neopravdano je stoga, kad se naglašava historijsko značenje doline Neretve za veze između jadranske obale i zaleđa[73]. Probojnica između Prenja i Čvrsnice bila je do pred kraj 19 st. neprohodna, a kanjon donjeg toka i močvarna delta nisu imali prometnog značenja ili su ga imali samo ograničeno. Gornja dolina Neretve, dinarskog smjera, nema znatnim dijelom ni sada prometnog značenja, a djelomično je i neprohodna, te ne predstavlja cjelinu. U ranijem stočarskom periodu glavni su putovi  vodili preko stepeničasto poredanih ravnjaka i polja istočne Hercegovine i njihovo je ishodište bio Dubrovnik.
        Prijenosom glavne prometne arterije u dolinu Neretve ostao je ovaj historijski i stočarsko-karavanski planinski kraj po strani i relativno je zaostao. Ovo prometno pomjeranje nastupilo je paralelno s gospodarskom promjenom. Težište gospodarstva Humine prešlo je  sa stočarstva na poljodjelstvo, a prisojnih padina i pitomih vapnenačkih brežuljaka u polja i dolinu Neretve i njenih pritoka.
        U novim uvjetima intenzivnijeg gospodarenja glavno značenje imaju niske naplavne nizine, po kojima je zapadna, s plodnom dolinom Mlade i Trebižata, u prednosti prema istočnoj Hercegovini. Ova gospodarska promjena u zaleđu snažno se odrazila u na ulozi Dubrovnika.
        Ostaci humljačkog stočarstva neobično su značajni za pravilno rasuđivanje prošlosti i poduzimanje eventualnih mjera za njegovo održavanje, odnosno ekonomsku valorizaciju historijski važnog kraja.






        




















________________


PEJZAŽNE SPECIFIČNOSTI I RAZNOLIKOSTI PREDNOST I BOGATSTVO BOKE KOTORSKE[74]


Tržište zadovoljstva. Tehniciranje je povećalo opseg i intenzitet rada, a skraćeno je radno vrijeme i povećane su zarade, Na drugoj strani koncentracija stanovanja i rada degradira urbanizirani i posebno industrijski okoliš. Usporedo s time izmijenjeni su uvjeti putovanja koje je postalo ugodno i privlačno.
Stanovnici razvijenih krajeva imaju sredstva, vrijeme te potrebu i mogućnost da u privlačnim krajevima potraže osvježenje i razonodu. Izuzetnom spontanošću iz tih korijena razvija se tržište zadovoljstva, najdinamičnija humana aktivnost. Novi proces ima veliko socijalno i ekonomsko značenje: prelijevaju se sredstva iz bogatijih u siromašnije krajeve, približavaju se ljudi i jača međusobno razumijevanje.
Tržište zadovoljstva je posebno razvijeno na Europskom poluotoku koji je najatraktivniji dio globalne domovine; tu se ostvaruje preko 70% prometa u svjetskom turizmu. Razvijeni, ali ekološki dosta degradirani, sjeverozapadni dio Europskog poluotoka je najdinamičnije svjetsko žarište turističkih kretanja. Sunčano, pejzažno raznoliko i kulturnim nasljeđem bogato europsko mediteransko primorje je najprivlačnija svjetska turistička regija. To stvara  nove odnose između bogatijeg europskog Sjevera i siromašnijeg Juga – tržište zadovoljstva smanjuje razlike i približava ljude.
Naše primorje je u privlačnom Mediteranu. Prostorni izgled, pejzaž  i njegovo doživljavanje postaju sve značajniji u životu razvijenog i pokretljivog čovječanstva. Ljudi vode računa o pejzažu pri izboru smještaja rezidencije, a posebno pri traženju mjesta odmora i susreta. Gotovo je nemoguće zamisliti suvremene putnike bez fotografskog aparata; snimaju lijepe vidike i doživljaje da bi ponovno uživali i to drugima, zbog mnogih razloga, pokazali. Na taj način se vrši spontana i besplatna propaganda privlačnih krajeva. Fotoaparat na putovanju i projektor kod kuće postaju elementi suvremenog standarda. Uspjesi fotografije, posebno bojene i umješnost snimanja otkrivaju i populariziraju privlačne pejzaže, te je razumljivo da prosvjećeno društvo nastoji očuvati i što umješnije valorizirati te prirodne kapitale. Privlačan pejzaž postaje neiscrpan izvor prihoda i humanog oplemenjivanja, ako se njime racionalno gospodari.
Raznolikosti privlačnog pejzaža su temeljne prednosti koje su  pridonijele novijem prosperitetu Alpa i europskog Mediterana. Obilje sunčanog osvjetljenja povećava  draži mediteranskih pejzaža i privlači posjetu iz bogatijeg, ali tmurnijeg Sjevera. Atraktivni pejzaži privlače ponovno.
I u slikovitom i osunčanom Mediteranu naše Primorje se ističe pejzažnom raznolikošću i atraktivnošću. U tome su mitska privlačnost i draž «Adrije». Protkanost modrog i bistrog mora s gorovitim Primorjem uvjetuje izuzetno obilje neponovljivih vidika. U bistrom moru ogledaju se priobalne gore, čime se dojmovi udvostručuju i posebno bogate.
Prevaga krša s njegovim oštrim obrisima i oskudica tekućica povećavaju izrazitost oblika i čuvaju morsku bistrinu; s glavica, planinskih strmaca i istaknutih vrhova otvaraju se vidici koji se ne zaboravljaju. Vruljama, jakim vrelima, čarobnim sedrenim slapovima, skrivenim špiljskim ukrasima, proždrljivim ponorima i zastrašujućim jamama naš primorski krš nudi specifičnosti koje  imaju svjetsku privlačnost.
Na kamenom kršu slabo se napasivalo, malo je tla za obradu,  a iz bistrog mora izvlačen je skroman ulov – kraj je iscrpljivao domaće i odbijao tuđine. U izoliranosti teško se živjelo. Treba odati priznanje precima koji su tu izdržali i održali se. Ostavili su nam lijepo i skladno, ali relativno skromno društveno naslijeđe.
Međutim, naslijedili smo prirodne ljepote koje u razvijenom i povezanom društvu donose velike dobiti i omogućuju socijalno oplemenjivanje. Te vrijednosti su na povoljnom geografskom položaju: u središnjem i pristupačnom dijelu europskog Sredozemlja. Razvijeno društvo posebno cijeni i sve više će se orijentirati prema prirodnim privlačnostima, kao protuteži degradiranog urbanog okoliša. S tim prirodnim dragocjenostima treba odgovorno postupati. Skromne mogućnosti i oprezno ostvarivanje utjecali su da su ljudska djela u prošlosti skladno utonula u okoliš, te nisu poremetila prirodnu ravnotežu. Suvremeni i brzi socio-ekonomski razvitak, te snaga tehničkih sredstava prijete neosmišljenim postupcima i štetama koje bi, uz materijalne gubitke, škodile i našem ugledu u svjetskoj zajednici. Na žalost, ne možemo se pohvaliti da smo dovoljno svjesni svojih trajnih interesa i odgovornosti; učinjeni su propusti za koje nema opravdanja.
U naše doba imamo više mogućnosti da razmijenimo mišljenja i zbrojimo znanja, te dalekovidnije postupamo – to se mora odraziti u našem radu, posebno na primorskoj fasadi. Ostvarujemo, ne samo za sebe, već i za svoje susjede i prijatelje; jedino usklađenjem tih odnosa možemo postići željene uspjehe. Treba voditi računa da smo u prekretničkom vremenu i da o našoj umješnosti ovisi i sudbina mlađih. U valoriziranju primorske krške fasade nužni su poznavanje specifične prirodne podloge i osjećaj socijalne odgovornosti.
Valoriziranje Boke Kotorske. Boka Kotorska je najtipičniji predstavnik našeg Primorja i jedinstvena pojava u svijetu. Boka Kotorska se redovito ističe među najimpresivnijim svjetskim pejzažima i specifičnim obalnim formama. To je spoznaja koja se u suvremenim uvjetima može i treba valorizirati.
Jedinstveno se protkaju more i gorovito kopno; ukoliko se taj odnos bolje uoči, utoliko je dojam veći i trajniji. Za sada je pristupačan i veoma  popularan pogled sa zavoja lovćenske ceste; to je svjetski poznata vizualna legitimacija Boke Kotorske. Ne želimo umanjivati draž tog vidika, koji trajno privlači željom ponovnog doživljaja; uvijek se otkriju novi elementi i doživi izmijenjena slika. Ali, s gorskog okvira ima mnogo vidika koji su, na žalost, teže pristupačni i manje poznati.
Gledajući obalnu pitominu, koja se ogleda u morskom ogledalu, a moćno je okružena gorskim stjenovitim strmcima, poželimo pogled sa strmih padina Orjena. Taj vidik, u svome bogatstvu, ima dva težišna elementa: pri obali kao dragocjenost skriveni Kotor, a visoko (1749 m) dominira glavica Lovćena – dva simbola jedinstvenog bokeljskog kompleksa. Vidik, bogat sadržajem, vuče u vrijeme i prostor. Kotor je predstavnik prošlosti koja je bila vezana za relativno uske okvire i strahovala pred iznenađenjima iz daljine. Lovćen otvara široke vidike, te potiče na nove i prijateljskije odnose.
Perast je vizualna enigma; teško ga je shvatiti bez poznavanja vječne težnje da se prošire veze i nađu daleki izvori života, te udruženo uživa i valorizira jedinstvena ljepota. Koliko je bogat i poučan pogled sa strmog ruba iznad Perasta (Kason, 872 m)! Pogled se veže za sudbinska vrata između dva zaliva. Čvrste su «Verige» smanjivale strah od iznenađenja, bile su simbol izoliranosti, iscrpljenja i sukoba, a kroz otvorena vrata sada struje novi sokovi prijateljstva i preporoda. Dva otočića su jedinstveno oplemenjeni spomenici prirode; potiču sjećanje na sentimentalnu prošlost, koju ne smijemo izgubiti iz vida, doživljavajući ugodniju sadašnjost. Enigmatički Perast potiče pitanje: zašto je tu nastao i od čega je živio? Perast sintetizira specifičnosti i pozvanje Boke Kotorske, a njegov visoki zvonik kao da je Meja među vremenima. Uspon i pogled sa Kasona vuku u vrijeme, potiču na razmišljanje i bude humane osjećaje. 
Središnji Vrmac kao da je udešen da se uoči i uživa bokokotorski kompleks. Velji vrh (710 m) i Vrmac (768 m) se takmiče bogatim vidicima. Surovi i visoki krš čini impozantni okvir skrovitog unutrašnjeg zaliva. U izoliranoj prošlosti kontrasti pejzaža odražavali su se u suprotnostima načina života, a suvremeno ugodno doživljavanje potiče na veze i suradnju. Pogled na vanjski zaliv s Popove glave (584 m) pokazuje u čemu je pozvanje Boke Kotorske. U otvorenijem i prostranijem zalivu ima više života, a pučina upućuje na veze i budi nadu. O vezama ovisi sudbina Boke Kotorske.
Pogledi s poluotoka Luštice (Obostnik, 586 m) ili Kobile (452 m) otvaraju vidike na specifičan bokokotorski kompleks. Impresivni krški gorski grebeni skrivaju mnogo detalja. Izgleda gotovo nevjerojatno da se u tom krševitom gorskom spletu krije toliko obilje raznolikosti i pitomine. Dok krševiti gorski splet zbunjuje, gizdavi smještaj pitomog Herceg-Novog i Tivta privlači i nikad se ne može dovoljno nagledati.
Moglo bi se na gorskom rubu birati još mnogo lijepih vidjelica i otkriti nove i specifične vidike; nije daleko vrijeme te pristupačnosti, jer stupamo u etapu kad cijenimo i plaćamo zadovoljstvo koje se prijateljstvom povećava. Treba poticati takmičenje u pronalaženju i osposobljavanju punktova s kojih se doživljava raznolika i bogata ljepota Boke Kotorske.
Slabost je pojedinačnih vidika što ne daju pregled cjeline. Poželite poći na brod i iz pučine uživati cjelinu – ali Boka Kotorska je skrivena ljepota. Odnos bokeljske skrovitosti i pučinske otvorenosti određivao je prošlost, karakteriziranu sukobima. Humano valoriziranje Boke Kotorske čekao je nova vremena i njegove tekovine.
Treba se vinuti u visine, te iz ptičje perspektive doživjeti i uživati u raznovrsnim i skrovitim ljepotama Boke Kotorske. Naporni usponi na planinski rub to djelomično nadoknađuju i skupo naplaćuju. Avionski let omogućuje brzo i nezaboravno doživljavanje pejzažnog bogatstva Boke Kotorske. Cineramsko snimanje i projiciranje otkrilo bi i učinilo posredno pristupačnim jedinstveni kompleks kontrasta i specifičnosti. Nakon toga bi ugodna plovidba morem dostojno uokvirila i očuvala bogati doživljaj. Boku Kotorsku treba doživljavati u skladu s njenim specifičnostima, te željama i postignućima našeg vremena.
Doživljaj Boke Kotorske je, ne samo impresivan, već i u vremenu promjenljiv. Sretnici dožive tako izrazite panorame da pomisle kako nitko nije takve vidio. Drugi put se nad gorovitim sklopom nakupe tmurni oblaci i olujno izliju potopne kiše – najbogatije u Europi. Ali, i to je specifični bokokotorski doživljaj koji impresionira, ostaje u sjećanju i humano bogati.
Česta je pojava da se u toku kratkog gledanja vidik brzo izmijeni. Odjednom se, uz povjetarac s mora, nakupe oblaci i prekriju vidik; vrijeme je nad Bokom jako promjenjivo; potiče na razmišljanje i traži objašnjenje. Susjedstvo morske pučine i planinskog primorja, u pojasu zračnih strujanja, uvjetuje tu vremensku osobinu – Boka je zorna meteorološka škola. Ako ne doživimo Boku Kotorsku u toj vremenskoj promjenjivosti, nismo je doživjeli u njenoj potpunosti.
Boka Kotorska je izvanredno raznolika tokom godišnjih doba. Posljedice urbane zbijenosti, te nužda osvježenja i izlaska u prirodu okupljaju primorsku posjetu u ljetno doba, kada Boga Kotorska obilno pruža i privlači, ali svoje specifične čari rezervira za zimske posjetioce. Zimi debeli snježni pokrov prekrije okolne planine Orjen (1895, Lovćen 1749). Obilje padalina, posebno snijega, ostavilo je značajno naslijeđe iz nedavne geološke prošlosti. Tada su prevladavale snježne padaline koje su se pretvarale u ledeni pokrov (2017 m) nema traga pleistocenskih ledenjaka, oni su znatno premodelirali najviše dijelove Orjena i Lovćena. Krška podloga je onemogućila da se održe ledenjačka jezera; pod Lovćenom se očuvao slab trag. I ta specifičnost bokokotroskog kompleksa zaslužuje pažnju, a njeno razumijevanje humano obogaćuje.
Dok su vrhovi planina zimi bogato prekriveni snijegom, pri obali raskošno bujaju palme, dozrijevaju sočni agrumi i cvjetaju nježne mimoze. Te cijenjene predstavnike pitomine prati bogata mediteranska vegetacija. Između priobalne pitomine i visokog snježnog pokrova redaju se, na kratkom horizontalnom razmaku,  različiti visinski vegetacijski katovi, prošarani surim stjenovitim hridima. Isticanim prednostima poznatih mediteranskih centara, da se u istom danu može kombinirati kupanje na obali i skijanje na planinama, Boka Kotorska može dodati da pruža uživanje u punoj ekološkoj priobalnoj pitomini i skijanje u jedinstvenim planinskim pejzažima, s bogatim vidicima na čarobni bokokotorski kompleks. Kalendraski aspekt treba precizirati, isticati i valorizirati. Prostranu komponentu treba vezati s vremenskom i na taj način postizati potpunije razumijevanje i valoriziranje. Te temeljne posebnosti, povezane s drugim značajkama, potiču na razmišljanje, te angažiraju i oplemenjuju ljude.
Planinski splet oko Boke Kotorske je padalinama najbogatiji, ne samo u Jugoslaviji, već i u Europi. Na najkišovitijim dijelovima napada godišnje preko 5 m vode, a u jednom danu do pola metra (koliko cijele godine u Banatu, a ipak je bezvodica teški problem kraja. Prevladavaju pljuskovite kiše koje su tokom godine neravnomjerno raspoređene.
Obilne padaline «štuknu» u podzemlje i nakon pljuskovitih kiša kamenje se brzo osuši. Ne žubore potoci niz padine planina koje bogato zapljuskuju olujne kiše. Voda protječe duboko kroz krško podzemlje i izbija ispod morske razine. Vrulje su česta i impresivna pojava u Boki Kotorskoj; na taj jedinstveni fenomen treba skrenuti pažnju i omogućiti promatranje. Vrulje su pojava ograničena na krška priobalja i privlače svjetski interes. Prava je šteta što se o tome nije vodilo računa pri probijanju priobalne ceste; trebalo je postaviti upozorenja, gdje se fenomen može promatrati i zato osigurati parkirališta. Pokazali smo da nismo dovoljno upućeni u poznavanje prirode i da specifičan fenomen ne znamo valorizirati.
Kompleks Boke Kotorske sadrži obilje detalja koji se uz vizualne posebnosti odražavaju i u razlikama biljnog pokrova. Osjetne su razlike između prisojnih i osojnih strana, između vapnenačkih strmaca i priobalnih nepropusnih naslaga. Posebni edafski lokaliteti uvjetuju dalje razlike. Umjetno posađena vegetacija povećala je prirodnu raznolikost. Boka Kotorska zaslužuje izučavanje i umješno prezentiranje vegetacijskog bogatstva; to bi povećalo privlačnost kraja.
More je ključni elemenat u bokokotorskom kompleksu, njegove posebnosti su važne za cjelinu i u skladu su s kopnenom raznolikošću. Dvojni zaliv ima različite dijelove. Vanjski toplansko-tivatski dio pruža se dinarskim smjerom (NW-SE), ka glavnina oblika na našoj obali. Unutrašnji, manji risansko-kotorski sektor mnogo je složeniji. Spojne Verige imaju poprečni smjer (SW-NE), a ulazna bokokotorska vrata imaju meridijanski smjer.
Posebno su velike razlike i složeni odnosi u pružanju obala. Dominira uzdužni dinarski smjer, ali ima znatnih dijelova okomitih na taj pravac, npr. Đenović – Verige, Morinj – Risan, Zvinje – Igalo; obala Kotor – Orahovac ima mediteranski smjer. Znatno izražen trokutasti izgled pojedinih zaliva u skladu je s različitim smjerom obala. Složeni elementi reljefa upućuju na kompleksan postanak bokokotorskog reljefnog sklopa.
Složeni reljef Boke Kotorske je u skladu s razlikama u litološkom sastavu i građi. Vanjski pojas Vitaljina – Luštica sastavljen je od mladomezozojskih vapnenaca, ali izgled ulaznih bokokotorskih vrata i zaliva Trašte ukazuje na unutrašnje litološke razlike.
Potopljena uzdužna udolina između Sutorine i Grblja vezana je za mlađe i manje otporne tercijarne naslage. Neposredan dodir tih naslaga sa staromezozojskim škriljcima (u gornjem dijelu udoline Sutorine) upućuje da su sadašnji odnosi posljedica složenih i  intenzivnih dislokacija.
Pregradna kosa Vrmac – Devesinje sastoji se od laporovitih jursko-trijaskih vapnenaca, koji su trošivi i izloženi spiranju. Nasuprot ovoj kosi su više (preko 800 m) i strme kopnene padine, sastavljene od čistih mladomezozojskih vapnenaca. U tom impozantnom i homogenom vapnenačkom bloku nastao je glavni dio unutrašnjeg zaliva, procesima koje je teško precizirati, jer vode u daleku geološku prošlost. Teško je sa sigurnošću govoriti koliko su prvobitno bile raširene i koliko su na modeliranje sadašnjeg reljefa utjecale tercijarne flišne naslage, očuvane kod Kotora (Trojica 288 m).
Nenormalan položaj naslaga: mlađe niže, a starije više, te goleme visinske razlike, upućuju na to da su Boki Kotorskoj bila velika radijalna gibanja. Na 2,6 km udaljenosti, između padina Orjena i dna Risanskog zaliva imamo visinsku razliku od 876 metara, tj. prosječan nagib od 33,8%; između Lovćena i dna zaliva pred Kotorom, na udaljenosti 5,5 km, imamo visinsku razliku od 1670 metara ili nagib od 30,4%; kod Dobrote visinska razlika na 2,6 km udaljenosti dostiže 113 metara, odnosno prosječni nagib čak 42,8%! U vanjskom zalivu nagibi su manji; najveći je kod Herceg-Novog, između Radoštaka i dna zaliva, na 5,4 km udaljenosti, dostiže 1574 metara ili 29,1%, a između Vrmca i dna zaliva kod Donje Lastve na 3,1 m visinska razlika je 735 m ili nagib od 23,7%.
Sadašnji izgled zaliva je mlad i posljedica izdizanja morske razine zbog otapanja pleistocenskih ledenih pokrova na kopnu. Utvrđeno je da je razina Jadranskog mora prije 25.000 godina bila 96,4 m niža od sadašnje; tada je Boka Kotorska bila kopneni kraj, a na Orjenu su bile izrazite i na Lovćenu manje ledene kape. U toj kopnenoj fazi dno Boke Kotorske bilo je niz izoliranih udubina. Spiranjem s okolnih padina, dna tih udubina bila su pokrivena trošinama. Prije 10.000 godina razina je bila 31 m niža od sadašnje i već se počeo ocrtavati složeni zaliv Boke Kotorske.
Godine 1910. izvršena su detaljna snimanja nekih dijelova priobalnog podmorskog reljefa, među njima i Boke Kotorske. Na žalost, ti planovi u mjerilu 1 : 12500 ostali su neobjavljeni.[75]         Iz tih planova vidimo da je dno unutrašnjeg zaliva prekriveno trošinama. Izobate ocrtavaju plavinu Škurde do dubine od 20 m. Može se pratiti transport morenskog materijala od morene kod Knežlaza do Risanskog zaliva gdje je nataložena plavina. Usprkos tog naplavljivanja, dno unutrašnjeg zaliva je za 5 m dublje (46 m) od Veriga (41 m).
Na dnu samih Veriga konstatirana je krška udubina (45 m). I pred rtom Badanj je utvrđena izolirana udubina (47 m) koja je za 8 m dublja od okolice. Dubine se ne povećavaju kontinuirano prema Tivatskom zalivu; na liniji Sv. Nedjelja – Opatovo dubine se smanjuju na 38 m, a dalje od ovog praga se povećavaju na 41 m.
Plavina Pijavica u Bijeloj ocrtava se do dubine od 30 m, a isto tako, plavina Seljanovo na suprotnoj obali; između njih je utvrđena izolirana krška udubina.
Na morskom dnu, pred vapnenačkom obalom Luštice, utvrđene su brojne krške udubine, jedna pred tjesnacom Kumbora (45 m) dopire do 50 m; ima, dakle, relativnu dubinu od 5 m. U zalivu Topla pred Herceg-Novim dubine dopiru do 47 m, a u suženju Kabal – Kobila smanjuju se na 39 m, relativna je dubina, dakle,  8 m. Naplavina Sutorine se produžuje i ispod mora, te se dubine sporo povećavaju; isto se ponavlja pred grbaljskom obalom. I na podmorskom dnu toplansko-tivatske udoline imamo, dakle, krški reljef. I u tom dijelu je dno prekriveno trošinama, nanesenim za vrijeme kopnene faze.
Izolirane krške udoline su utvrđene i na dnu ulaznih bokokotorskih vrata. Dno zaliva Mali Molunat je izolirana krška udubina, s 2,7 m relativne dubine (ulaz 11 m, a najdublji do 13,7 m). I dno zaliva Trašte ima iste osobine, topografija je nemirna s udubinama do 2 m.
Očito je, dakle, da je Boka Kotorska, prije mladog izdizanja morske razine, imala krške značajke; malobrojne tekućice su ponirale i podzemno otjecale. S time je u skladu i sadašnja duboka vodna cirkulacija; bogate padaline protječu kroz duboko krško podzemlje. 
Boka Kotorska je izuzetno pogodna za upoznavanje krškog primorja i njegove mlade evolucije; posebnosti podmorskog reljefa dobro dopunjuju značajke kopna. Posebnosti podmorja upozoravaju na nužnost racionalnih i dalekovidnih postupaka u društvenom valoriziranju.
Voda, odnosno more osigurava čari i privlačnost Boke Kotorske, ali vodoopskrba – usprkos izuzetno bogatih padalina – predstavlja tešku zadaću. Cirkuliranje vode upućuje da postoji  duboko i složeno krško podzemlje, gdje su skrivene posebne čari koje će razvoj otkriti i valorizirati.
Boka Kotorska je specifičan i sadržajem bogat hram prirode; treba ga upoznati, što bolje razumjeti i na odgovarajući se način vladati. Takav postupak nikad nije bio tako nuždan kao sada.         U izoliranosti je Boka Kotorska bila skromno i dobro zaklonjeno skrovište. Oskudica je zasjenjivala prirodnu ljepotu. Domaći su bijedno životarili, a od gusarskog gnijezda su drugi zazirali. Veze suradnje otkrile su izvore novog i boljeg života.
Opći progres i uključivanje u razvijeno društvo ozaruju prirodnu dragocjenost, te otvaraju nove, dosad nepoznate, perspektive. Ali, novo doba nosi i opasnosti koje treba izbjeći poznavanjem prirodnih specifičnosti i odnosa, poukom iz bivših vremena te osjećajem odgovornosti prema susjedima i potomcima. Opasnost je da nas zaslijepi blijesak novog i boljeg.
Prirodni odnosi u Boki Kotorskoj su ekstremni i mogu se lako poremetiti. Treba dobro odmjeriti što je moguće uraditi. Izloženost morskoj vlazi uvjetuje ukras lepršavim oblacima i zastor povremenih magli. Treba voditi računa da onečišćenje zraka ne uvjetuje otrovni smog, koji bi se u naglašenom reljefnom okviru mogao tragično zadržavati.
Prevaga krške okolice uvjetuje specifičnu cirkulaciju vode. Vode duboko protiču i slabo pritječu;  ovo je najmanje ljeti kad su onečišćenja najveća. Relativno mali pritjecaj kopnenih voda,  složenost zaliva i krška prirodna dna ograničavaju cirkuliranje voda, što otežava recikliranje unošenih tvari.
Tišina je temeljni preduvjet pravog doživljaja bokokotorskih ljepota. Suvremeni posjetilac, tjeran bukom tehniziranog života, traži osvježenje u tišini. Neoprezan razvitak u rezonantnom okviru Boke Kotorske može ugroziti veliku prirodnu prednost.
Treba tražiti i nastojati postići razumnu mjeru, u kojoj će prirodne pogodnosti biti oplemenjene humanim umijećem i toplinom. Zadaća nije jednostavna ni laka. To nastojanje i umješnost osiguravaju pravu dobit, ugled kod suvremenika i zahvalnost potomaka. 




Litertura


Milojević, B.Ž,  (1953.): Boka Kotorska,  Zbornik radova SANU, 27.
Riđanović, J., (1966.): Orjen,  Radovi Geografskog instituta Sveučilišta, sv. 5.
Roglić, J.,  (1967.),  Prilog poznavanju reljefa jadranskog priobalnog dna, Rad JAZU. 345.
Sawicki L., (1912.): Postanak Boke Kotorske. Glasnik Srpskog geografskog društva, sv. 1.
Šegota, T.,  (1968.): Morska razina u Holocenu i mlađem Vűrmu,  Geogr. Glasnik br. 30.
Šegota, T.,  (1976.): Promjena razine Jadranskog mora prema podacima mereografa u Bakru i Splitu,  Geografski glasnik, br. 38.
Vasović, M., (1952.): Radoštak – oblici glacijalnog reljefa,  Glasnik Srpskog geogr. Društva, sv. 32/1.
________________
 


________________
[1] Enciklopedija Jugoslavije, Knjiga 5. Jugoslavenski leksikografski zavod » Miroslav Krleža», Zagreb1988.
[2] Prilog je preuzet iz Enciklopedije Jugoslavije, drugo izdanje svezak 5. JLZ «Miroslav Krleža, Zagreb 1988. str. 153 -156
[3] Prilog je preuzet iz Enciklopedije Jugoslavije, drugo izdanje svezak 5. JLZ «Miroslav Krleža, Zagreb 1988. str. 163 -168


[4] Prilog je preuzet iz Enciklopedije Jugoslavije, drugo izdanje svezak 5. JLZ «Miroslav Krleža, Zagreb 1988. str. 213-229


[5] Prilog je preuzet iz  Geografija SR Hrvatske, knjiga  1., str.  44-61 i 77-92, Zagreb, 1974.
[6] Prilog preuzet iz. Geografija SR Hrvatske, knjiga 3., str. 17-23 i 34-45, Zagreb, 1975.
[7] Prilog preuzet iz Zbornika radova Plitvičkih jezera, str. 409-433, Zagreb, 1958.
[8] Kao što je već D. Franić (Plitvička jezera i njihova okolica, Zagreb,1910. str. 27) ukazao, pojedini pisci se ne slažu u ocjeni broja jezera, tako da broj varira od 1 do 25. I sam Franić je uzalud pokušavao da odredi taj broj, jer ga kasniji pisci nisu slijedili. Ova neodređenost posljedica je objektivnih prilika i subjektivnih momenata. Sedrene barijere poprečnog dijela, između Prošćanskog jezera i Kozjaka, veoma su razgranjene i oblici na njima raznoliki. Vodopadi i slapovi granaju se, mijenjaju smjer i veličinu – teško ih je povezati i nemoguće prebrojiti. Voda pada, protječe i otječe iz bezbroj manjih i većih udubina ispunjenih vodom. Da li su svi ti bazeni jezera i gdje udariti granicu? Određivati broj i granice, znači siromašiti prirodno bogatstvo i nametnuti svoju volju drugima. U broju i ocjeni velikih oblika (Okrugljak, Bakinovac, Vir, Jovinovac, Galovac i Gradinsko jezero) svi se slažemo, a što se tiče bogatstva manjih oblika treba ostaviti da ih svaki na svoj način doživi i izbroji. Tako će se razvijati individualne sposobnosti opažanja, osjećanja i ocjene; a to je jedna od prednosti i zadaća Plitvičkih jezera. Podatke o veličini, visini i dubini pojedinih jezera vidi u raspravi prof. Ing. M. Petrika, koja je tiskana u ovom djelu.
[9] F. Koch: Plitvička jezera. Prilog poznavanju tektonike i hidrografije krša. Vijesti Geol. Zavoda u Zagrebu, knj. I. str. 155-177, Zagreb, 1926.
[10] Svoje ideje o starosti jezera i uvjetima formiranja barijera izložili smo u raspravi «Unsko-Korenska zaravan i Plitvička jezera». Geografski glasnik, sv. 13, str. 49-68, Zagreb, 1951.
[11] F. Koch: Geološka karta Jugoslavije – Plitvice 1:75.000, tumač geološkoj karti Plitvice.
[12] Od nekoliko radova navest ćemo dva najznačajnija: Der Travertin und Plitvice-Seen. Verhandl. Ider Intern. Verein. F. Limnologie, Bd. VII. Str. 165-181, Beograd 1935; Biodinamika Plitvičkih jezera i njena zaštita. Poseban otisak iz Zaštite prirode, sv. 1. Zagreb, 1938.
[13] Pojava je dosta stara, jer je spominje i D. Franić, Plitvička jezera, Zagreb, 1910. str. 64.
[14] Iako ne pretpostavljamo preciznost Lipošćakova plana iz 1830. (original u Vojnom arhivu u Beču; reproduciran kod D. Franića, op. Cit.) i Latasova «Tlovida Plitvičkih jezera» izb 1830 (objavljenog u Zagrebu 1860; reproduciran kod D. Franića, nap. Cit.), ipak je značajno, da su u tim kartama označena jezera  na sastavu Crne i Bijele rijeke, a danas ih nema. Promjene, dakle, nastupaju veoma brzo.
[15] F. Klute: Das Klima Europas waehrend des Maksimums der Weichsel-Wurmeiszeit und die Aenderungen bis zur Jeztzeit. Erdkunde. Bd. V. H. 4, Bonn, 1951. U radu je navedena i druga novija literatura, koja se odnosi na ovaj problem. Prema tim paleoklimatskim rekonstrukcijama Zagreb je za vrijeme maksimuma virmske glacijacije bio na polarnoj granici šume i južnoj granici mrzlote (god. temperatura -20, a siječanjska - 140C.) Onda možemo pretpostaviti kakve su prilike vladale u području Plitvičkih jezera, gdje je klima izvjesno bila hladnija (preko 500 m visinske razlike).
[16] A. Gavazzi: Geneza Plitvičkih jezera. Naravoslovni glasnik Hrv. Prir. Društva, godine XV. str. 1-8. Zagreb.
[17] Unsko-Koranska zaravan i Plitvička jezera str. 61.
[18] Detaljne podatke o kolonizaciji i izgradnji turističkih objekata donosi D. Franić,  nap. Cit.
[19] Podatke o režimu Nacionalnog parka vidi u raspravi  D. Đukić, Nacionalni park Plitvička jezera (Problematika i uređenje), Šumarski list, g. 76, str. 435-451, Zagreb, 1952.
[20] Moderna autocesta istočnim podnožjem Alpa, povezana na sjeveru s mrežom modernih europskih putova i produžena na jugu, do našeg primorja, bit će jedna od najvažnijih europskih magistrala, a Jugoslaviji će povećati politički ugled i donijeti ogromne  ekonomske koristi. Ovom arterijom bi se vršio veoma intenzivan putnički promet i prevozila skupa roba između gusto naseljenih i ekonomski naprednih krajeva srednjeg Podunavlja i jadranskog primorja. Važna cesta povezivat će i naše krajeve, koji se gospodarski privlače, i prolazit će kroz pojas klimatski neugrožen. Taj će put učvrstiti i pospješiti ekonomsko jedinstvo i razvoj naše društvene zajednice.
[21] Već se u današnjim prometnim prilikama događa da se istog dana na Plitvičkim jezerima nađe do 5000 posjetilaca, koji se redovito okupe na Velikoj poljani ili oko biranih točaka uz slapove. Velika vreva i galama daje glavno obilježje i ne dopuštaju da se neposredno dožive velike prirodne ljepote. U današnjim uvjetima ovakav turizam nije privredno korišten, društveno ne odgaja, a ugrožava osjetljive prirodne pojave. – Na žalost ne možemo dati ni približne podatke o broju i strukturi turista, koji se zadrže jedan dan ili više dana. Predratni podaci su uništeni, a evidencija o poslijeratnim posjetima, osobito onima, koji prenoće u šatorima ili barakama sa skupnim ležajima nije pouzdana. Sam broj od 10.000, koji se daje  za 1952, najbolje pokazuje, da je približan i zaokružen. Uostalom prosuđivanje turističkog značenja Plitvičkih jezera prema posjeti u današnjim teškim uvjetima bilo bi nerealno.
[22] U današnjim teškim prometnim vezama glavna posjeta dolazi ličkom prugom i ulaz i cestom Vrhovine-Ljeskovac-Velika poljana. Probijanjem pruge Karlovac-Bihać prijeći će ova komponenta na novu željezničku vezu, odnosno na pristupni put dolinom Korane. Već nakon dovršenja autoceste Zagreb-Plitvička jezera znatno će ojačati ulazni put dolinom Korane, jer će autobusi na dobroj cesti uspješno konkurirati željeznici.
[23]  Prilog preuzet iz  Geografija SR Hrvatske, knjiga 5., str. 5-28, Zagreb, 1974.


[24]  Prilog preuzet iz Zbornika radova 1. Kongresa geografa Jugoslavije, knjiga 1. str. 15-27, Zagreb 1950. 


[25] Prilog preuzet iz Zbornika radova 1. Kongresa geografa Jugoslavije, knjiga 1. str. 43-56, Zagreb 1950.








[26] U vremenu između predavanja i tiskanja objavljeni su podaci o prometu kroz riječku luku za godinu 1949. Te godine je promet robe iznosio 2179298 tona tj. za 82456 tona prešao raniji maksimum, a promet brodova je iznosio 3661415 BRT prema ranijem maksimumu 2892538 BRT (1913.). Važno je da je u 1949. godini kroz Rijeku vršen gotovo isključivo jugoslavenski promet, što najbolje dokazuje da će se lučki kapacitet ne samo iskorištavati već i neće zadovoljavati. Luka se mora osposobiti i za veliki međunarodni promet, koji će se kroz Rijeku nedvojbeno odvijati u velikim količinama.
[27] Prilog preuzet iz Zbornika radova. «Susreti na dragom kamenu», knjiga 6, str. 213-221. Pula 1979.
 
[28]  Prilog preuzet iz Liburnijskih tema knjiga, 4, str. 23-34, Opatija 1981.
[29] Polarizacijska uloga Rijeke privlači sve kvarnerske otoke koji se polariziraju kao zaseban, otočni sektor riječkog privlačnog prostora.
[30] Prilog preuzet iz Geografskog glasnika br. 11/12, str. 147-148, Zagreb, 1950.




[31] Rad je preuzet iz: Zbornika radova (7), «Susreti na dragom Kamenu 79» Pula 1980. str. 169 - 177
[32] Prilog preuzet iz  Geografije SR Hrvatske, knjiga 6, str. 9-20 i 36-43, Zagreb, 1974.
[33] Pisac ovog poglavlja smatra logičnijim podjelu SR Hrvatske na Središnju, Istočnu, Zapadnu i Južnu Hrvatsku. To je u skladu s osobinama teritorija i ne umanjuje unutrašnje jedinstvo. Ovo izdvojeno mišljenje dano je kao uvodna napomena na početku obrade prirodne osnove Zapadne Hrvatske
[34] Prilog preuzet iz Glasnika geografskog društva, br. 17, str. 29-37,  Beograd 1931.


[35]  Prilog preuzet iz Glasnika   geografskog društva, br. 23.  str.  17-62, Beograd, 1937. 
[36] U posebnom radu smo obradili fizičko-geografske osobine Imotskog Polja (J. Roglić: Imotsko Polje, fizičko-geograrfska ispitivanja. Posebna izdanja Geografskog društva, sv. 21, Beograd, 1938). Tom prilikom smo naglasili da je našim ispitivanjima zahvaćena oblast između Osoja na jugozapadu i najviših dijelova grebena između Imotskog i Posuškog Polja na sjeveroistoku. Ovaj rad ima zadatak da predstavi odnos čovjeka prema fizičko-geografskoj sredini, čije smo odlike ranije iznijeli. Da bi izlaganja o antropogeografskim osobinama bila što jasnija i potpunija, upućujemo čitaoca da se u spomenutom radu detaljnije obavijesti o ostalim geografskim osobinama ovog područja. Ovdje ćemo ipak ukratko iznijeti one opće osobine, čije je poznavanje neophodno potrebno za razumijevanje daljnjih izlaganja.
Čast nam je zahvaliti Upravi Australijske zadužbine pri Univerzitetu u Beogradu, koja je novčanom pomoći 1934 i 1936 g. omogućila ova ispitivanja. Osobita nam je prijatnost da na ovom mjestu zahvalimo na uslugama koje su nam ukazali naši prijatelji g.g.inž. Ante Jelavić, poljoprivredni referent i Ante Ujević, nastavnik Grafičke škole u Imotskom. Isto tako dugujemo osobitu zahvalnost za ustupanje i prikupljanje podataka g. dr. Dušanu Marucij, šefu Statističkog ureda u Zagrebu, g. g. župnicima Imotskog, Vinjana, Podbablja, Poljica i Lokvičića i parohu u Glavini.
[37] Ovi su podaci uzeti u katastarskim upravama kojima pripada ova oblast; nažalost, njihova vrijednost može biti samo približna.
[38] U dalmatinskom dijelu mjeri se površina zemljišta kanpima (3,656 m2).
[39] «Okopavinom» zovu kulture krumpira, krmne repe i raznog povrća, jer se zemljište mora obrađivati i poslije sađenja.
[40] Dunum (1000 m2) je mjera za površinu koja je udomaćena u hercegovačkom dijelu.
[41] Ograničavamo se na ovako kratak period, jer za ranija vremena nismo mogli dobiti točne podatke za hercegovački dio.
[42] Roglić, J., : Privreda i naselja Makarskog Primorja (Glasnik Geografskog društva, sv. XVII, str. 29-37).
[43] Patsch Karlo: Rimska mjesta po Imotskom Polju. Glasnik Zemalj. Muzeja u Bosni i Hercegovini. XII, str. 2, 2, str.295-344, Sarajevo 1900.
[44] Constantinus Prophirogenitus: De thematibus et el de administrado omperio,str. 146, Bonnae 1840.
[45] Klaić Vj.: Zemljopis zemalja u kojih obitavaju Hrvati, sv. II, str. 162, Zagreb, 1880.
[46] Zlatović Stipan,  Ot.: Franovci države presvetog otkupitelja i hrvatski puk u Dalmaciji, str. 214, Zagreb 1888. – Milat Nikodim: Pravoslavna Dalmacija. Istoriski pregled, str. 348, Novi Sad 1901.
[47] Prilog preuzet iz publikacije Zavoda za zaštitu prirode, str. 9-14, Zagreb 1953. 
 


[48] Prilog preuzet iz Zbornika radova, Hvar u prirodnim znanostima, JAZU, str. 5-21, Zagreb, 1977.
[49] Rad je preuzet iz Poljičkog zbornika 3, Split 1978.
[50] Francuska okupacija je dokinula Poljičku autonomiju (1805. god.). Povratkom austrijske okupacije (1814.g.) izgubila se zasebnost Poljičke kneževine u novoj podjeli na općine i kotare. Godine 1911. udovoljeno je željama Poljičana da ih se izdvoji u zasebnu općinu, ali to nije dalo željene posljedice; slično iskustvo je bio i sa zasebnom općinom u starijoj Jugoslaviji. Očito da je povijesna poljička posebnost bila temeljna na drukčijim socio-ekonomskim prilikama. Sada je zapadni dio poljičkog teritorija (katastarske općine: Podstrana, Srinjine i Sitno, uključen u gradski teritorij Splita, a glavnina poljičkog prostora je u općini Omiš). I postojeća administrativna podjela ne odgovara suvremenim polarizacijskim odnosima, što će se vidjeti iz daljnjeg izlaganja. U našim raspravljanjima imamo u vidu povijesni teritorij Poljica.


[51] Nisu uvjerljiva objašnjenja kojima se nazivi «bosanska gospoda» za didiće i «ugarska gospoda» za vlastelinčiće vežu za pretpostavljene imigracije. Način života i statutarne odredbe upućuju da diferenciranje poljičkoga društva ima autohtoni karakter. Razumljivo bi bilo da su spomenuta objašnjenja godila domaćim uglednicima, te je shvatljivo ako su ih podržavali. Povremeni susreti s bogatim gornjačkim, tj. bosanskim stočarima (obilje stoke, ječma i sl.) podsjećali su na didiće, a saznanja o mađarskoj vlasteli na domaće vlastelinčiće; narativnim prenošenjem sličnost se lako genetski poveže.


[52] I. Milčetić, Julije Bajamonti i njegova djela. Rad JAZU 192 (1912.) str. 185.
[53] Republički zavod za statistiku: Stanovništvo 1857-1961. po naseljima i dijelovima naselja; Zagreb 1964.; Savezni zavod za statistiku: Popis stanovništva i stanova 1971. Pol i starost – I deo. Rezultati po naseljima i opštinama, knjiga VIII. Beograd 1973.
Na žalost, još nisu objavljeni podaci o dijelovima naselja, što onemogućuje da se precizira broj stanovnika u poljičkim naseljima, koja su uključena u susjedne gradove: Priko u Omiš; Podstrana, Srinjine i Sitno u Split. To smo dopunili prema trendu koji je izražen u popisu 1961. god.; stvarni broj stanovnika vjerojatno će biti veći od onoga što smo ga mi uračunali.
[54] Prilog preuzet iz Geografskog glasnika, god. 1954/55. br 16/17. str. 9-20. 
Glavne ideje članka izložene na redovitom sastanku Geografskog društva Hrvatske 19. XI.  1951. Analogne misli zastupao je istovremeno i njemčki geograf Kajser, K., (članak prikazan u Geografskom glasniku br. 14/15., str 145/146).  Smatramo da je od koristi, da se slijedeće ideje iznesu pred široki geografski krug radi poticanja  diskusije o ovom važnom problemu – to je prvenstvena zadaća redaka koji slijede.
[55]  Prilog preuzet iz Geografskog glasnika br. 18. str. 1-13, Zagreb  1956. Prethodno je bio priopćen na sastanku Geografskog društva Hrvatske 26. III. 1956.
[56] Ovaj opći naziv nije u samom kraju osobito popularan. Više se upotrebljavaju različiti regionalni nazivi: Bekija za kraj zapadno od Neretve ili Brotnjo za njenu vapnenačku zaravan između Mostara i Ljubuškog; Dubrave su zaravan s lijeve  strane Neretve između Bune i Čapljine itd. Naziv Humina je naročito popularan kod planinskih stanovništva u zaleđu i ima geografsko odnosno koreografsko značenje, pod tim se podrazumijeva pitom kraj s blagim zimama. Ovo koreografsko značenje objašnjava, zašto Gačani nazivaju Huminom i kraj oko Trebinja, ali mi ćemo se ovdje ograničiti samo na područje oko Neretve. Između našeg humljačkog kraja i starog travunjskog kraja ima mnogo historijsko-gospodarskih sličnosti. Stanovnici visoke Hercegovine (oko Gackog i Nevesinjskog polja) upotrebljavaju i atribut human u značenju pitom, župan (J. Roglić, Geografski glasnik 13, str. 125).
[57] Kanjonska dolina i močvare oko ušća objašnjavaju, zašto je Neretva do XII st. Bila zapadna međa histoijske pokrajine Zahumlja.
[58]  Popović,  J., Ljetni stanovi na planinama Plasi, Muharici i Čvrsnici. Glasnik zemalj. Muzeja BiH, XLIII, str. 117-146, Sarajevo, 1935; isti, Ljetni stanovi na planinama Vran, Čabulji i Čvrsnici. Glasnik zemaljskog muzeja BiH, XLVIII, str. 63-98. Sarajevo, 1936; Ljetni stanovi na planinama Raduši i Ljubuši. Glasnik zem. Muzeja BiH XLIX, str. 65-111, Sarajevo 1937.
[59] Popović, J.,  Ljetni stanovi (katuni) na Zelengori. Glasnik Zemaljskog muzeja BiH XL, str. 167-187. Sarajevo 1928; isti, Mahale (ljetni stanovi) na planini Visočici. Glasnik Zem. Muzeja BiH XLV. Str. 143-164. Sarajevo 1933; isti, Ljetni stanovi (mahale) na planini Treskavici. Glasnik Zemaljskog muzeja BiH XLV, str. 181-206. Sarajevo 1933.; isti, Ljetni stanovi (mahale) na planini Bjelašnici. Glasnik Zemaljskog muzeja BiH, XLIV, str. 55-90. Sarajevo 1932. i Ljetni stanovi (staje) na Prenj-planini. Glasnik zemaljskog muzeja BiH, XLVI, str. 81 do 110. Sarajevo 1934.
[60] Sutjeska Neretve između Čabulje, Čvrsnice i Prenja učinjena je prohodnom tek probijanjem ceste i željeznice krajem prošlog stoljeća,
[61]   Popović., J., Ljetni stanovi (mahale) na planini Bjelašnici .... str. 81.
[62] Milojević, S.M., Jedan prilog pitanju o opadanju stočarstva u Dinarskom kršu. Glasnik Geografskog društva, sveska 21, str. 101-103. Beograd 1935.
[63] Knezović, O.,  Alipaša Rizvanbegović Stočević, hercegovački vezir 1832-51. Glasnik Zemaljskog muzeja BiH, XL, str. 11-53. Sarajevo 1928.
[64] Ovo su konstatirali Dedijer, J.,  Stočarske zone u planinama dinarske sisteme. Glasnik Srpskog geografskog društva, sv. 3 i 4. str. 39-57 i  Popović, J., : Ljetni stanovi na Bjelašnici i dr.
[65] U planinskoj šumskoj zoni bolje se snalazi i brzo je uništava koza, koja je i u Humini zimi lakše nalazila hranu. Ranijem potpuno autarkičnom stočarskom gospodarenju mnogo je bolje odgovarala ovca, koja daje vunu neophodnu za odjeću i posteljinu;»Bez ovce nema života», kaže stari humljački stočar. Koza daje veći prihod na tržištu (teža je, redovitije se, i često po dvoje, kozi), na kome se može kupiti tvornička odjeća kao nova i sve više tražena zamjena domaće tkanine. Konstatira se, da koza daje i odlično gnojivo za duhan, glavni novi elemenat u gospodarstvu Humine. Koza daje i veće količine mlijeka, te dobiva epitet «sirotinjska krava», ali njen brst brzo degradira šume i ubrzava krizu humljačkog stočarstva.
[66] Iskusni podveleški stočari na Bjelašnici (Krošnje) naglašavaju, da su planinske rudine za stoku (tj. ovcu) daleko bolje od novih i nižih pašnjaka. Oni se zbog toga i zadržavaju na većim visinama, iako je opskrba drvom i vodom moguća samo zahvaljujući posjedu većeg broja konja.
[67] Milojević, B.Ž., Visoke planine u našoj kraljevini. Beograd 1937. str. 320.
[68] Popović, J.,  Mahale (ljetni stanovi) na Visočici, str. 157 i Kanajet, T.,  op. Cit str. 91.
[69] Ježić, J.  i  Janjatović M., «Zajuživanje», pojava poremećene aklimatizacije. Veterinaia, god. I. Br. 9-10, str. 703-714. Sarajevo 1962.
[70] Time prestaje period naprednih Vlaha-stočara, na koje podsjećaju krasne nekropole i očuvani temelji dobro građenih i relativno visoko položenih planinskih koliba. Bujna mašta obnovljene generacije humljačkih stočara vezala je za nestale stočare «Grke» različite legende.
[71] Jireček,  K., Trgovački drumovi i rudnici Srbije i Bosne u Srednjem vijeku. Sarajevo 1951., str. 94 i dr.
[72]. Dinić,  M., Zemlje Hercega Svetoga Save. Glas Srp. Kralj. Akademije 92/7, str. 151-258, Beograd, 1940.
[73] Čorović,  V.,  Prošlost Hercegovine. Glasnik Jugoslavenskog profesorskog društva, knj. XVII, sv. 11-12, str. 865. Beograd.
[74] Prilog preuzet iz Zbornika Boka Kotorska 29-30, Herceg Novi, 1979.


[75] Manuskripti se čuvaju u Hidrografskom institutu JRM. i naslov im je «Kuestenaufnahme 1910. Triangulierung K. U K. Militaergeographisches Institut 1909. Leiter der Kuestenaufnahme L. S. Lt. R. V. Bolhar. Mapierung:  L. S. Lt. R. V Bolhar, Fr. Lt. V. V. Bernath. Hydrographie Fr. Lt. V. v. Bernath, M. V. Poeltl.» Primorje od Molunata do Grbaljske župe prikazano je na osam manuskriptnih listova, br. 65, 66, 67 i 68, te 75, 76, 77 i 78.