Josip Roglić






 
GEOMORFOLOŠKE TEME


sabrana djela knjiga II.


















 
Prirodoslovno matematički fakultet Sveučilišta u Zagrebu i
Geografsko društvo Split


Zagreb, Split 2005.


________________
Sabrana djela Josipa Roglića
knjiga II.


 
Geomorfološke teme




Nakladnici: Geografsko društvo Split i
Prirodoslovno matematički fakultet Sveučilišta u Zagrebu


Za nakladnike
 


Dragutin Feletar
Mario Mimica


Glavni urednik
Mate Matas


 




Konzultanti: 
Neven Bočić
Andrija Bognar
 Luka Vrljičak
Josip Riđanović




Grafički urednik
…….
Oblikovanje korica i ovitka
…….


Priprema i tisak
……..


CIP …..
________________
PROSLOV UREDNIŠTVA
Hrvatsko geografsko društvo – ogranak Split (uz punu podršku matice iz Zagreba) priprema poseban znanstveni skup, s ciljem   obilježavanja 100. obljetnice rođenja najpoznatijeg hrvatskog geografa, akademika Josipa Roglića. Na skupu će sudjelovati priznati  geografi iz Hrvatske i drugih zemalja kako će svojim prilozima i izlaganjima istaknuti iznimnu ulogu i značenje  akademika Roglića u razvoju hrvatske geografije i  geografske znanstvene misli općenito. Zbog istih razloga pristupilo se  prikupljanju i objavljivanju sabranih djela akademika Roglića. Prisjetimo se da je akademik Roglić obnovio rad Hrvatskog geografskog društva nakon II. svjetskog rata i da je nakon dugogodišnjeg uspješnog vođenja te priznate udruge hrvatskih geografa Roglić dobio i počasnu funkciju  doživotnog predsjednika HGD-a.  
Akademik Roglić objavio je više od 150 stručnih i znanstvenih radova (ne računajući velik broj  priloga u različitim enciklopedijskim izdanjima – Opća i Pomorska enciklopedija, Pomorski leksikon i sl.), od toga četrdesetak na stranim jezicima. Među Roglićevim radovima brojem i opsegom prevladavaju oni s geomorfološkom problematikom. Nema sumnje da su Roglićevi geomorfološki interesi povezani s obilježjima krajolika njegovog rodnog  Zabiokovlja, o čemu govore i napomene iz   predgovora njegovog poznatog rada «Biokovo - geomorfološka istraživanja» Roglić ističe: «Gledajući Biokovo iz svog rodnog sela, stvorio sam prve djetinje slike o Zemlji i izgledu njezine površine i prema izgledu Biokova zamišljao sam i druge planine.  Kad sam se kasnije odao geografskoj znanosti, prirodno je bilo, da stečeno znanje prvi put primijenim proučavajući ovu planinu. Ovim mi se radom pruža i to zadovoljstvo, da pratim svoj duhovni razvoj od djetinjih predstava do sređenih pojmova, stvorenih u svjetlosti znanosti»
        Međutim Roglić je vrlo brzo «pregazio» Biokovo i njegove geomorfološke  tajne i krenuo dalje. Kao tipični geograf terenac on obilazi, analizira i detaljno proučava fizičko geografska obilježja Imotskog polja, Jadranskog mora i priobalja, dolinu Butišnice, Neretve, Popova polja i drugih dijelova Hrvatske i susjednih zemalja. 
Osim toga ili upravo zbog toga Akademik Roglić je kao nastavnik  na geografskom odjelu Prirodoslovno matematičkog fakulteta u Zagrebu i kao gost profesor na brojnim fakultetima širom svijeta  najčešće izvodio nastavu nekog od prirodoslovnih kolegija kao npr.:  geomorfologija, reljef, krš, hidrografija, klima i sl. 
Ipak Roglić se nije smatrao tzv. fizičkim geografom. Kao čovjek širokih znanstvenih interesa i izraziti pristaša  načela "kompleksne geografije" Roglić je s podjednakim interesom proučavao, i u svojim radovima te na predavanjima  studentima objašnjavao prirodno geografske  elemente i društvene geografske čimbenike i njihovo međusobno prožimanje. Na takav zaključak upućuju i sljedeća razmišljanja akademika Roglića.  
«Sada imamo zastupnike geografskih škola, koji odlučno izdvajaju fizičku geografiju kao prirodnu znanost, a „društvenu” (dopustite, da je tako nazivam) odnosno „ekonomsku” geografiju kao društvenu ili humanističku znanost. Dvije discipline bile bi, dakle, potpuno izdvojene predmetom i znanstvenom metodom. Iako se tako odlučno zastupaju polazne postavke, nije se moglo logično poći dalje i priključiti različite geografije odgovarajućim grupama znanosti. Obje su geografije ostale organizaciono povezane u istom institutu ili fakultetu i sa zajedničkim programom. Geografski objekt je jedinstven; ako se tomu ne prilagodi znanstveno geografsko gledanje, trpe interesi i ugled geografije, kao što su to konačno priznali i sami inicijatori spomenutog izdvajanja. … Studiranjem samo jednog i izdvojenog prostornog elementa  razvijaju  se i odgovarajuće tehnike rada. Tim su razvitkom iz enciklopedijske geografije izdvojene danas osamostaljene znanosti. Hoće li neke današnje tendencije doživjeti isto priznanje, nije za nas bitno, ali su one sa stajališta geografije opravdano okarakterizirane kao „samoubojstvo”
Na isti zaključak ukazuju i brojni navodi u prilogu pod naslovom  «Geografsko izučavanje reljefa». Jedan od njih glasi  «U znanstvenoj geografskoj metodi ne može i ne smije biti jednoličnosti. Pojedinci ne mogu biti specijalisti za sve grane naše složene struke, pa je nužno ograničenje i usmjeravanje. Međutim, pojedine specijalnosti su geografske utoliko, ukoliko se održi veza sa drugim granama i pridonose napretku cijele naše znanosti. U odgoju znanstvenog podmlatka treba voditi računa o interesu cijele struke kao i o onima koji će je zastupati. Treba osigurati novim stručnjacima, a posebno znanstvenim radnicima, da mogu slobodno birati usmjeravanja, da budu sposobni raditi u drugim sredinama i prema vlastitim nazorima. Naše nazore i postupke moramo usmjeriti prema interesima struke.  …
Geografski proces je razvoj odnosa između prirodne osnove i društvenih utjecaja ili faktora. Tamo gdje je ovaj proces najdalje odmakao, tj. gdje su društveni utjecaji došli najjače do izražaja i prevladali u izgledu prostora, geografska stvarnost je najsloženija i najosjetljivija. Potrebna je konstantna društvena briga da se postignuto stanje održi i dalje razvija – u tome je veliko humanističko značenje geografskog saznanja. … 
Aglomeriranje nesuvislih specijalnosti i njihove divergentne tendencije predstavljaju još veću opasnost, te je to objektivno neopravdano. Arbitrarno cijepanje prostornih stvarnosti u prirodne i društvene komponente i njihovo izolirano izučavanje, oduzima vjernost, jer takve ne postoje. Rezultati društvene aktivnosti su prostorna realnost, te utječu na cijeli kompleks prirodnih pojava. Grad je odredio izgled kraja, izmijenio cirkulaciju voda, klimu, biljni pokrov i slično; obrađena polja, prometni uređaji su također prirodna stvarnost. U procesu izmjena dolazi, dakle, do izražaja međusobna povezanost, te je izdvajanje neopravdano i šteti interesima naše struke». 
U prilogu pod naslovom «Za objektivniji i usklađen koncept geomorfologije» odnosno podnaslovu «Primijenjena geomorfologija i geomorfološko snimanje» Roglić ističe. «Naše doba karakterizira sve veća potreba racionalnog valoriziranja prostora. Jačaju spoznaje o različitoj vrijednosti pojedinih krajeva kao i nužda što razumnijih postupaka.  Reljef, odnosno georeljef je temeljna specifičnost našeg planeta. Bez poznavanja georeljefa ne mogu se razumjeti mnoge specifičnosti globalne domovine. Tehničkim napretkom postaje i morem prekriveni dio georeljefa prostor društvenih aktivnosti. Za uspjeh tih napora potrebno je poznavanje reljefne podloge, te su razumljiva zalaganja da se to postigne. Živimo u doba svjetske povezanosti i suradnje, te je nužno poznavanje prirodnih stanja i odnosa koji na to utječu. Georeljef i njegove posebnosti utkaju se u suvremeni pogled na svijet. Posebno je važno poznavanje reljefnih odnosa i procesa na kopnu, prvenstveno u društveno važnijim krajevima, a ti su često morfogenetski labilni. Reljef spada u temeljna obilježja prostora. Poznavanje i valoriziranje reljefnih značajki nosi koristi, a zanemarivanje tragične štete. Obiluju primjeri devastacije prostora, u kojima je brutalno prekinuta zatečena reljefna ravnoteža, te su izazvana tragična spiranja, jaruženja, kliženja i odroni. …»
 O Rogliću kao pristaši kompleksne geografije  govori i zaključni dio njegovog   priloga «Reljef naše obale»  u kojem nakon temeljitih geomorfoloških analiza zaključuje:
«Ljepote jedne od najimpresivnijih obala Svijeta postale su nacionalni ponos i dragocjen izvor materijalnih prihoda i međunarodnog ugleda. Općim razvitkom dobiva naša obala veću i punu vrijednost. Bogatstvo i raznolikost oblika su vrelo zadovoljstva i pružaju mogućnosti najraznovrsnijih kombinacija. Za puno iskorištenje tog glavnog nacionalnog parka, koji ima globalno značenje, potrebno je i razumijevanje njegovih specifičnosti».
        U značajnom i opsežnom radu Elementi i dinamika  reljefa Zagrebačke regije, Roglić je uz detaljne analize brojnih makro i mikro reljefnih elemenata Zagrebačke okolice  ugradio i posebno poglavlje pod nazivom «Praktično značenje reljefa» u kojem vrlo detaljno ističe njihove prednosti i manjkavosti u valoriziranju.  




*** 
 U pripremanju i oblikovanju knjiga sabranih djela akademika Josipa Roglića primjenjivana su uobičajena pravila pripreme ponovljenih izdanja ili sabranih djela. Uredništvo se odlučilo na maksimalnu autentičnost tekstova, znanstvenih analiza i zaključaka te stila i jezika kojim se autor služio (akademik Roglić je i u tom segmentu imao istančan  smisao, i to podjednako u govornom i pisanom načinu izražavanja).  
Kod nekih priloga ipak se moralo odstupiti od navedenog pravila. U tom pogledu posebno ističemo priloge pisane ćirilicom. Njih je, zbog mlađih čitatelja nevještih ćirilici,  trebalo  prilagoditi latinici i hrvatskom jeziku. No pri tom se pojavio i problem stručne terminologije.  Tako je primjerice prilog «Biokovo …» pisan ćirilicom te miješanom srpskom i hrvatskom stručnom terminologijom. I prilog «Imotsko polje» otisnut je na ćiriličnom pismu, ali za razliku od priloga «Biokovo …» s izrazito srpskom stručnom terminologijom (očito je prošao rigorozniu jezičnu lekturu).  Tako su i tipični ikavski toponimi  ekavizirani. Vrila  su pretvorena u vrela, brigovi i bregove, navlake ili kape (kapine) u povlate, Ričica u Rečicu itd. Navedene i neke druge ćirilicom pisane priloge trebalo je prilagoditi hrvatskim jezičnim standardima. Međutim umjesto standardne lekture napravljena je računalna provjera pravopisa. Pri tome je u nekim slučajevima došlo i do odgovarajućih promjena u rodovima i padežima, a time i do mogućih odstupanja  od  izvornog Roglićevog stila. Stoga molimo za razumijevanje    
 U pripremanju tekstova pojavila se i dilema po kojem načelu napraviti redoslijed priloga. Kronološkom, sadržajnom ili prostornom? Često se u sabranim djelima daje prednost kronološkom načelu, jer ono među ostalim omogućava sagledavanje promjena u razmišljanju autora, a koje mogu biti odraz njegovih osobnih dodatnih znanstvenih analiza, ali i rezultata istraživanja drugih znanstvenika kod nas i u svijetu. 
U slučaju primjene sadržajnog načela prilozi bi se razvrstali po sličnosti geomorfoloških fenomena i procesa. Spomenimo kako je Roglić svoj izuzetno značajan i sintetičan prilog «Za objektivniji i usklađen koncept geomorfologije» podijelio na sljedeća  poglavlja i podpoglavlja: Georeljef, Morske depresije (Kontinentske padine, Srednjeoceanski lanci,  Duboki jarci i prikopneni rub), Modeliranje kopna. (Razvitak padina, modeliranje obala, Modeliranje humidnih krajeva, Modeliranje aridnih krajeva, Modeliranje hladnih krajeva, Modeliranje otopivih stijena. – krš). Navedeni podnaslovi i njihov redoslijed  u prilogu bili bi putokaz za redoslijed priloga u knjizi sabranih djela. Roglić Ističe «Slijed upoznavanja i izlaganja pojedinih sustava modeliranja ima posebnu važnost za realističnost i jačanje logične povezanosti geomorfološkog mišljenja.». Pri objašnjenju pojedinih reljefnih oblika Roglić posebno ističe   «glavne agense», i njihovu ulogu u  modeliranju (dinamička i kemijska svojstva vode, tekućice, led vjetar,  sociogeni elementi i sl.).  Roglić ističe «Složenost i raznovrsnost modeliranja»  i naglašava njihovi  pogodnost «uočavanje kompleksnosti morfogenetskog procesa». Tako na primjer u zaključku priloga, Biokovo – geomorfološka  istraživanja ističe:   «Područje Biokova odlikuje se, dakle, fluvijalno-krškom morfologijom, sa slabim glacijalnim tragovima».
Usput spomenimo kako Roglić ističe da  koncept geomorfologije mora odgovarati objektu istraživanja, unutrašnjoj usklađenosti i društvenim potrebama te da o konceptu ovise dinamika i uspjeh pojedine discipline.  
         Prostorno načelo pretpostavlja svrstavanje priloga prema većim prostornim cjelinama.   
Na kraju smo se odlučili za kombinaciju prostornog i kronološkog načela. Prilozi su svrstani po većim prostornim cjelinama nacionalnog (i susjednih) područja. Tako  izdvojeni prilozi poredani su po kronološkom redoslijedu objavljivanja.     
Na početak knjige stavljeni su prilozi o geomorfologiji kao znanosti općenito i njezinom  mjestu u geografskim proučavanjima («Geografsko proučavanje reljefa» i «Za objektivniji i usklađen koncept geomorfologije»).  Prilog «Za objektivniji i usklađen koncept geomorfologije» objavljen je u Geografskom glasniku 1981. godine i on je jedan od posljednjih znanstvenih radova  akademika Roglića. Taj prilog predstavlja i svojevrsnu sintezu, ali i znanstvenu oporuku  akademika Roglića o mjestu i ulozi geomorfologije u    proučavanju i objašnjavanju kompleksne geografske stvarnosti.  
Drugu cjelinu čine prilozi vezani za proučavanje morskih bazena i obala s posebnim naglaskom na Jadransko more koje je akademika Roglića oduševljavalo i inspiriralo za različita znanstvena istraživanja (Eustatički i glacioeustatički pokreti, Geomorfološka istraživanja na kvarnerskim otocima i zadarskom primorju, Reljef naše obale, Prilog poznavanja reljefa jadranskog priobalnog dna, Reljef primorja između Grebaštičkog i Marinskog zaljeva).
Treći dio knjige čine prilozi vezani za Dinarsko područje; (Glacijalni tragovi na Biokovu, Biokovo - geomorfološka istraživanja, Imotsko polje,  Butišnički jarak i njegova valorizacija, Morfološke posebnosti nacionalnog parka plitvička jezera, O broju i uzrocima glacijacija, Geomorfološka istraživanja polja istočne Hercegovine, Geomorfološka istraživanja u srednjem porječju Neretve, Geomorfološka istraživanja u gornjem porječju Neretve, Prilog poznavanju glacijacije i evolucije  reljefa na planinama oko srednje Neretve, Izvještaj o istraživanju glacijacije  na planinama oko srednje Neretve, Pleistoceno jezero u dolini Zete, Novija geomorfološka saznanja o Popovu polju).
         Poseban dio knjige čine prilozi vezani za kontinentalni dio Hrvatske; Problem neogenog abrazivnog reljefa, Terase i erozijski nivoi, Elementi i dinamika  reljefa zagrebačke regije. 
        Po brojnosti Roglićevih stručnih i znanstvenih radova posebno se ističu oni iz podnaslova  Modeliranje otopivih stijena – krš. Oni su, međutim, svrstani u prvu knjigu Roglićevih djela pod nazivom Krš i njegovo značenje. 
Međutim, bez obzira na načelo svrstavanja priloga odnosno njihov redoslijed javljaju se odgovarajući nedostatci.  Akademik Roglić je svoje priloge pripremao i prilagođavao različitim znanstvenim skupovima i publikacijama, a ne kao segmente neke jedinstvene knjige s geomorfološkom problematikom, pa se u njima neki dijelovi ponavljaju ili naprosto kažu na neki drugi način.    
S obzirom na promjene tipografske tehnologije i općenito na napredak tipografskih mogućnosti u odnosu na one koje su postojale kada su se tiskali izvorni prilozi, u oblikovanju knjige sabranih Roglićevih djela napravljene su odgovarajuće promjene. To se ponajprije odnosi na način isticanja pojedinih dijelova teksta. Naime, u izvornim Roglićevim prilozima   s p a c i o n i r a nj e je bio uobičajen način isticanja pojedinih pojmova, a poglavito imena. U knjizi sabranih djela umjesto spacie koristi se kurzivno pismo za isticanje važnijih termina/pojmova, te mali verzal za isticanje imena ljudi. Poludebelim pismom zamijenjen je kurziv kojim su u izvornim radovima često pisane ključne teze i definicije. Napravljene su promjene i u načinu pisanja naslova djela. Umjesto pisanja u navodnicima oni su u knjizi sabranih djela pisani kurzivom. Navodnici i ravno pismo zadržani su za pisanje pojmova i naziva neuobičajenih za struku ili sa specifičnim značenjem (npr. tzv. „bogatiji krajevi”) odnosno u slučajevima kada se autor djelomice ograđuje od njihova značenja (npr. Proučavanjem krša bavili su se u prošlosti „specijalisti” …) i u nekim drugim slučajevima. Nadamo se da će navedene promjene pridonijeti tipografskoj ujednačenosti članaka. 
Uvjereni smo da će navedene promjene osuvremeniti izgled knjige i njezinu upotrebljivost i da će navedene napomene biti od koristi čitateljima.  
Naglasimo kako se akademik Roglić u svojim tekstovima često koristio i nekim tradicionalnim izrazima karakterističnim za krško područje. Možda će neki od njih biti neobični mlađih čitateljima. Međutim, nismo ih mijenjali jer su u skladu sa standardom i normama hrvatskog jezika, pa ih je dobro ponavljati da ne odu u zaborav. 
I na kraju izražavamo zahvalnost prof. dr. D. Feletaru, deknu Prirodoslovno matematičkom fakultetu Sveučilišta u Zagrebu, i prof. dr. Damiru Magašu rektoru Sveučilišta u Zadru na pomoći u pripremi i tiskanju ove knjige.  


                                                        Urednik sabranih djela
________________
SADRŽAJ         


A) O GEOMORFOLOGIJI GEOGRAFSKOM PROUČAVANJU RELJEFA  OPĆENITO
GEOGRAFSKO IZUČAVANJE RELJEFA        
ZA OBJEKTIVNI I USKLAĐENI KONCEPT GEOMORFOLOGIJE
B) JADRANSKO  PODRUČJE  
EUSTATIČKI I GLACIOEUSTATIČKI POKRETI
GEOMORFOLOŠKA ISTRAŽIVANJA NA KVARNERSKIM OTOCIMA I ZADARSKOM PRIMORJU
RELJEF NAŠE OBALE
PRILOG POZNAVANJA RELJEFA JADRANSKOG PRIOBALNOG DNA 
RELJEF PRIMORJA IZMEĐU GREBAŠTIČKOG I MARINSKOG ZALJEVA
C) DINARSKO  PODRUČJE  
        GLACIJALNI TRAGOVI NA BIOKOVU
BIOKOVO - GEOMORFOLOŠKA ISTRAŽIVANJA                                 
Predgovor                                                                  
Uvod                                                                                 
Mišljenja dosadašnjih povjesničara o reljefu srednjeg dinarskog  primorja 
                 Stratigrafski i petrografski pregled                           
Tektonski procesi                                                          
Fosilni fluvijalni reljef                                                 
Krški reljef                                                                          
                        Krš niskih zaravni                                                         
                        Krš visoke zaravni                                                         
                        Krš najviših dijelova Biokova                                          
Glacijalni tragovi                                                                  
Reljef flišne padine                                                                 
Oblici obale                                                                         
Zaključak                                                                         
Popis upotrebljenih radova i karata        
IMOTSKO POLJE – FIZIČKOGEOGRAFSKE OSOBINE 
Predgovor
Uvod
Stratigrafski i petrografski pregled
Tektonski odnosi
Geomorfološka promatranja
Osnovni oblici fluvijalnog reljefa
Krški reljef
Krški oblici na vapnenačkom rubu polja
Morfologija  dolomitskih terena
Reljef dna polja
Geomorfološka evolucija polja
Klimatske prilike
Temperatura
Vjetrovi
Padaline
Hidrografija
Biljni pokrivač
O BROJU I UZROCIMA GLACIJACIJA
GEOMORFOLOŠKA ISTRAŽIVANJA POLJA ISTOČNE HERCEGOVINE U 1951. GODINI
GEOMORFOLOŠKA ISTRAŽIVANJA U SREDNJEM PORJEČJU NERETVE
GEOMORFOLOŠKA ISTRAŽIVANJA U GORNJEM PORJEČJU NERETVE
PRILOG POZNAVANJU GLACIJACIJE I EVOLUCIJE  RELJEFA NA PLANINAMA OKO SREDNJE NERETVE
IZVJEŠTAJ O ISTRAŽIVANJU GLACIJACIJE  NA PLANINAMA OKO SREDNJE NERETVE
PLEISTOCENO JEZERO U DOLINI ZETE
BUTIŠNIČKI JARAK
Nastavak istraživanja u Butišničkom jarku  u godini 1968
Nastavak morfoloških istraživanja u Butišničkom jarku
Nastavak  istraživanja Butišničkog jarka
Valorizacija Butišničkog jarka.
        NOVIJA GEOMORFOLOŠKA SAZNANJA O POPOVU POLJU,
MORFOLOŠKE POSEBNOSTI NACIONALNOG PARKA PLITVIČKA JEZERA
D) GEOMORFOLOGIJA KONTINENTALNOG DIJELA HRVATSKE 
PROBLEM NEOGENOG ABRAZIONG RELJEFA
TERASE I EROZIJSKI NIVOI  
ELEMENTI I DINAMIKA  RELJEFA ZAGREBAČKE REGIJE  
Uvod 
Reljefni položaj Zagreba 
Panonska zavala.  
Alpe  
Područje Dinarskog gorja
Elementi reljefa šire okolice 
Savska dolina.  
Zavala srednje Hrvatske
Žumberačko – medvedničko – kalnički gorski niz 
Zagorje           
Reljef uže regije  
Ravnice           
Prisavska ravnica  
Savska aluvijalna ravnica      
Terase    
Ravnice u dolinama pritoka. 
Dolini Sutle 
Dolini Krapine    
Dolina Kupe  
Pobrđa, prigorja, podgorja  
Vukomeričke gorice  
Plešivičko prigorje.  
Sektor galgovsko-horvatskog pobrđa  
Srednji dio plešivičkog prigorja   
Medvedničko prigorje
Vrapčanski sektor  
Zagrebački sektor    
Sjeveroistočni sektor  
Zelinski sektor  
Sjeverozapadno podgorje Medvednice.    
Sjeveroistočni, stubičko-bistrički sektor 
Žitomirsko pobrđe  
Marija – goričko pobrđe  
Samoborsko – mokričko pobrđe    
Raznolikost pobrđa
Gore  
Žumberačka gora  
Sjeveroistočni, samoborski sektor  
Medvednica  
Praktično  značenje reljefa
 
________________
1. O GEOMORFOLOGIJI GEOGRAFSKOM PROUČAVANJU RELJEFA  OPĆENITO


GEGRAFSKO IZUČAVANJE RELJEFA*[1] 


        Nije nam svrha govoriti o uobičajenim pitanjima, što je geomorfologija i u kojoj grupi znanosti pripada. To su sekundarna pitanja i sa geografskog stanovništva nisu problem. Osnovno je pitanje kolika je potreba i kakav je odnos geografije prema izučavanju reljefa, te u kolikom opsegu to treba zahvatiti. U tom pogledu su među nama geografima različita stanovišta, zapravo vlada stanje koje stručnjaka, a još više nestručnjaka, dovodi u zabunu. Kongresi su najpovoljnije mjesto da se raspravljaju ova principijelna pitanja.
        Na jednoj strani u anglosaskim zemljama i mnogim krajevima njihova kulturnog utjecaja izučavanje reljefa smatra se dijelom geologije, te mu se u geografiji posvećuje mala ili nikakva pažnja. Paradoksalno je da je baš iz američke sredine potekla «fiziografija», koja je zapravo obuhvaćala izučavanje reljefa, podcjenjujući ostale prirodne elemente. To je poučan primjer kako je štetno poći jednostrano i zauzeti ekstreman stav.
        U našoj, europskoj sredini, prilike su mnogo složenije. Osvrnut ćemo se samo na ona stanovišta koja su imala najveći odjek i utjecaj. Njemačka znanstvena geografija je u školovanim geolozima F. Von Richthofenu i A. Pencku imala značajne predstavnike, te su njihovi uspjesi u izučavanju reljefa toliko «morfologizirati» geografska gledanja i istraživanja te još nije postignuta proporcionalnost, iako su pojedinci prešli u drugu krajnost. Sa V. de la Blacheom francuska geografija je pošla od povijesti, ali je ovaj majstor kompleksnog mišljenja uočio značenje prirodne osnove i francuskoj geografiji dao potrebnu širinu. Međutim, već u sljedećoj generaciji sa E. De Martonneom, kao voditeljem najvažnije škole i H. Bauligom, izuzetno snažnim duhom, izbija izučavanje reljefa, odnosno geomorfologija na prvo mjesto. «Ako ste studirali geologiju, možemo razgovarati», rekao mi je E. De Martonne, zacijelo poučen iskustvom, ali je očito da to stanovište ne osigurava nužnu širinu geografskog fronta. Ograničavamo se na ove primjere iz njemačke i francuske geografije, jer su njihovi utjecaji odlučujući u većini drugih zemalja, a posebno kod nas. 
        Nije otkriće, ako ustvrdimo da je, kao posljedica izloženih prilika, bilo i da ima mnogo geografskih škola, odnosno ustanova gdje je «geomorfologija» privilegirano dijete, a ostale grane naše struke su zaostala pastorčad ili ih uopće nema. Odgovorit će se da ima analognih pojava i u drugim specijalnostima, pri čemu je izučavanje reljefa među pastorčadi. To je istina, ta načelna primjedba vrijedi i za te slučajeve. Ovdje promatramo položaj i perspektive izučavanja reljefa i pozitivna disparatnost je sigurno češća, a po mišljenju referenta ne odgovora ni interesima ove specijalnosti ni razvitku cjelokupne geografije.
        Poslije velike geomorfološke plime osjeća se izvjestan zastoj, pa čak i pometnja. Sa strane se tuže da geomorfološka istraživanja ne idu naprijed i da više nemamo velikih istraživača; to je samo djelomično istinito i objektivno opravdano.
        Nakon drugog svjetskog rata izdan je u anglosaskom znanstvenom krugu veći broj udžbenika geomorfologije sa znatnim primanjem europskih gledanja. Nakon toga nastao je zastoj. Bilo je i brzih ruskih pokušaja, ali je velika geomorfologija I. S. Šćukina (1960.) ostala samo na prvom svesku. U njemačkoj literaturi, koja je vodila u klasičnim udžbenicima, značajan je noviji udžbenik H. Louisa (1960.) koji je pokušao da uvede nova gledanja, ali je naišao na osjetan otpor. Analogno značenje ima i djelo M. Derruaua (1961.). U sadašnjim uvjetima je teško, a izgleda i nemoguće dati koncept geomorfologije koji bi većina prihvatila. Ne radi se dakle samo o položaju geomorfologije u sustavu geografskih disciplina, već se u  samoj specijalnosti pojavljuju elementi ozbiljnog razjedinjavanja. Ovo razbijanje i pomanjkanje sustava došli su do izražaja i u Međunarodnoj geografskoj uniji.
        Između Kongresa u Stockholmu (1960.) i Londonu (1964.) bilo je pri Uniji 5 geomorfoloških komisija (Komisija o evoluciji padina, Komisija za periglacijalnu morfologiju, Komisija o zaravnima oko Atlantskog oceana, Komisija o obalskoj geomorfologiji i Komisija  za primijenjenu geomorfologiju), a u dalje tri komisije (Komisija o aridnim zonama, Komisija o krškim pojavama i Komisija o humidnim tropima) izučavanje reljefa bilo je vjerojatno najvažniji zadatak. Očito je da je broj geomorfoloških komisija velik (gotovo 50% svih komisija), a međusobna preklapanja su izrazita, ali se i pored toga ne može prihvatiti mišljenje da su zastupljeni najvažniji problemi ove discipline i da je njezin položaj zadovoljavajući. To se pokazalo pri odlukama o novijim komisijama.
        Iako su u ranijim komisijama došli do izražaja klimatogena gledanja na razvoj reljefa, predlagano je da se u novom razdoblju osnuje «Komisija o klimatogenim generacijama reljefa» (SR. Njemačka). Dalje je predlagana «Komisija za geomorfološku kartografiju» Belgija), a sigurno je da svaka od spomenutih komisija grafički predočava rezultate svojih istraživanja i proučava metode usavršavanja tog rada. Bez obzira što pri predlaganju komisija ima i drugih specifičnih elemenata, ovo usitnjavanje i međusobno neusklađivanje škodi prestižu i interesima naše discipline. Na Generalnoj skupštini MGU čuli su se ozbiljni glasovi zabrinutosti i potrebe da se ova tendencija razbijanja zaustavi i uspostavi kontakt među komisijama te traži zajedničko gledanje i interesi. Ovo stanje i stremljenja su logična posljedica našeg dosadašnjeg razvitka.
        Strogo ujednačavanje među pojedinim studijama dijelova geografskog objekta nije poželjno ni moguće. Prostori se međusobno razlikuju inventarom i odnosom komponenata, te tome treba prilagoditi i metodu izučavanja. U znanstvenoj geografskoj metodi ne može i ne smije biti jednoličnosti. Pojedinci ne mogu biti specijalisti za sve grane naše složene struke, pa je nužno ograničenje i usmjeravanje. Međutim, pojedine specijalnosti su geografske utoliko, ukoliko se održi veza sa drugim granama i pridonose napretku cijele naše znanosti. U odgoju znanstvenog podmlatka treba voditi računa o interesu cijele struke kao i o onima koji će je zastupati. Treba osigurati novim stručnjacima, a posebno znanstvenim radnicima, da mogu slobodno birati usmjeravanja da budu sposobni raditi u drugim sredinama i prema vlastitim nazorima. Naše nazore i postupke moramo usmjeriti prema interesima struke, a ako se konstatira, da u tome nismo uspjeli, treba biti spreman na odgovarajuće posljedice. Do sada se o ovim općim interesima struke nije dovoljno vodilo računa. 
        Značajno je da se ni najugledniji geografi - geomorfolozi ne slažu u određivanju zadaće svoje discipline i njenog znanstvenog položaja. H. Baulig (1949.) smatra da je geomorfologija «znanost o oblicima Zemljinog reljefa» (science des formes du relief terrestre), što je u skladu i sa etimologijom termina. Prema A. Philipsonu (1930.) zadaća je geomorfologije «da raznolike kopnene oblike, različitih veličina okupi prema njihovim osobinama i uzročno objasni» («die unendlich manigfaltigen verschiedenen Grosenordunungen angehorigen Formen der Landoberflache in ihren vesentlichen Eigenschaften zu erfassen und uhrsachlich zu verstehen»); A. Hettner (1934.). To je logično izrazio terminom «Landoferflache» (površje), a i «Le relief du sol» E. De Martonnea odnosi se  samo na kopno. Očito da ova prostorna ograničenja ne odgovaraju opsegu i potrebama geografije. Pored oblika kopna nama je nužno poznavanje i morskih zavala; jedno  bez drugoga ne bi se  moglo razumjeti, a odnos između ova dva elementa Zemljine površine uvjetuje i raznolikost geografskog objekta  I u širokoj javnosti je istaknuta potreba poznavanja reljefa cijele Zemljine površine. H. Boesch (1926.) u jednom principijelnom članku opravdano ističe, da ako smo zainteresirani za polovicu mjesečeve površine, onda je očito da moramo poznavati reljef cijelog našeg planeta. Poznavanje planetarnog reljefa nužno je i za uspješno čitanje preglednih karata.  
        Iz neslaganja o biti i zadaći geomorfologije slijede i drugi nesporazumi šireg značenja. Za J. Cvijića (1924.), eminentnog učenika A. Pencka, geomorfologija je u istom dijelu «samostalna nauka» i «glavna disciplina fizičke geografije»; posljednje je stanovište redovito zastupano kod njemačkih geografa. H. Baulig u kratkom vremenskom razdoblju smatra da je to «znanost srodna geografiji» (science parente de geograpie, 1948.) i «grana geologije» (branche de geologie, 1949.) – posljednje je stanovište najčešće zastupljeno kod anglosaskih autora. Neizvjesnost je došla do izražaja u nedavnoj diskusiji između W. H. Wallacea, geografa E. A. Cottona, geologa i H. Bauliga, geografa (1957). W. H. Wallace (Novi Zeland) smatra da je geografima važan samo izgled oblika reljefa, te im genetska geomorfologija nije potrebna. Geolog C. A. Cotton (Novi Zeland) to prihvaća i smatra da je «morfografija» geografska specijalnost, a «geomorfologija» isključivo geološka; zamjera W. A. Davisu što se suviše priključio geografima H. Baulig opravdano zastupa da geografi moraju znati postanak oblika, jer ih drukčije ne mogu klasificirati i odrediti njihovo značenje. Ograničenja na opis znači znanstvenu degradaciju.
        Neodređenost u ovim osnovnim pitanjima sasvim je razumljiva. Davisovo cikličko gledanje, koje je imalo veliki uspjeh, u stvari je predodžba razvitka kopnenog reljefa u okviru geološkog ciklusa: oblik nastaje endogenim gibanjima a različiti procesi modeliranja postepeno ga brišu. Geološko-cikličko gledanje ogleda se i u drugim teorijama koje su modificirale Davisova shvaćanja ili bile protiv njih. U ovom geološkom gledanju preuzeta je i specifična slabost; revolucionarnim endogenim gibanjima, suprotstavljaju se spori procesi modeliranja. Međutim, razvoj znanstvenih saznanja nije potvrdio revolucionarnost endogenih gibanja, vjerojatno se i ona događaju postepeno i sukcesivno – ciklička teorija je suviše idealizirana. Paradoksalna je, dakle, činjenica da su istaknuti predstavnici geografije posvetili svoje energije i zanos izučavanju reljefa, a nisu bili uvjereni da je njihova specijalnost geografska.   Kao svaka činjenica i ta ima svoje uzroke.
        Pitanje da li je geomorfologija geografska ili geološka disciplina nestvarno je i bez praktičkog značenja. Ovu disciplinu geolozi malo njeguju, čak i u zemljama gdje se sporazumno prepušta toj znanosti. Razlog je jasan: geomorfologija u sustavu geoloških znanosti ima malo značenje. Suvremeni reljef i procesi koji ga modeliraju unose malo svjetla u dugu i složenu tamu geološke prošlosti – «poetična geologija ili tektonika» treba jača krila! Paleogeografija dozvoljava više mašte i bolje se veže sa biti i zadaćama geoloških istraživanja. Suprotno, reljef je bitan element geografskog objekta i njegovo poznavanje je geografima nužno. Međutim, moramo konstatirati da je klasična geomorfologija bazirana na geološkim koncepcijama, u biti bila je geološka, a njegovali su je i trebali  geografi. U tom paradoksu je i slabost geomorfologije sa geografskog stanovišta.
        Geografija proučava zemljinu površinu prema izgledu, sadržaju i značenju njenih dijelova. Reljef je bitan element u izgledu i sadržaju geografskog objekta, a često određuje i njegovo kompleksno značenje. Očito je da se razumijevanje i izučavanje prostora ne može postići bez poznavanje reljefa koji je bitni element geografske stvarnosti.
        Reljef ima ne samo različito prostorno već i promjenjivo vremensko značenje. Tunelima smo probili planine, mostovima presvodili kanjone, ali ove pobjede treba stalno plaćati održavanjem i usavršavanjem. Možemo djelomično otkloniti razlike između osojnih i prisojnih strana, vjetrovitih i onih u zavjetrini, ali u svaku izmjenu treba uložiti napore i sredstva te voditi računa da se ne povrati elementarno stanje. Odnos između prirodne, elementarne osnove i društvenih utjecaja određuje geografsku stvarnost, koja se ne može shvatiti i objasniti bez sagledavanja i ocjene procesa koji iz toga slijede. Geografski proces je razvoj odnosa između prirodne osnove i društvenih utjecaja ili faktora. Tamo gdje je ovaj proces najdalje odmakao, tj. gdje su društveni utjecaji došli najjače do izražaja i prevladali u izgledu prostora, geografska stvarnost je najsloženija i najosjetljivija. Potrebna je konstantna društvena briga da se postignuto stanje održi i dalje razvija – u tome je veliko humanističko značenje geografskog saznanja. Iz ovog slijedi da se geografski objekt vremenom mijenja, te se mora razvijati i metoda našeg izučavanja. U urbaniziranom pejzažu ili na melioriranim polderima društveni utjecaji dominiraju, te im se mora dati odgovarajuća prednost. Ali, i u urbaniziranom prostoru reljef se ogleda u rasporedu četvrti, uređenju komunalija, gradnji nasipa, mostova itd. Naprotiv, u krajevima gdje društveni zahvati imaju malo značenje ili ih uopće nema, izgled i sadržaj prostora određen je prirodnim odnosima. Očito je da metoda geografskog izučavanja ne može biti kruta i univerzalna, ona mora biti regionalna, tj. realistična – bitna osobina i prednost geografskog rada. Ovako realistično izučavanje i prilaženje objektu unosi nužnu dinamiku i traži metode rada različite u prostoru i prikladne vremenu. Takav postupak je našoj struci nužan i usklađuje s objektom koji izučavamo.
        Ovim smo dodirnuli i sustav naše znanosti koji je populiziran u vidu dualizma ili kao aglomerat različitih disciplina, te ih je teško međusobno povezati. Smatramo da je dualizam, odnosno podjela na tzv. Fizičku i humanu ili socijalnu geografiju, potpuno neopravdan, te je doživio konačnu krizu i tamo gdje je oficijelno donedavno zastupan. Elementi prirodne osnove i društvenih ostvarenja isprepliću se u realnost koja je predmet geografskog izučavanja.
        Aglomeriranje nesuvislih specijalnosti i njihove divergentne tendencije predstavljaju još veću opasnost, te je to objektivno neopravdano. Arbitrarno cijepanje prostornih stvarnosti u prirodne i društvene komponente i njihovo izolirano izučavanje, oduzima vjernost, jer takve ne postoje.
        Rezultati društvene aktivnosti su prostorna realnost, te utječu na cijeli kompleks prirodnih pojava. Grad je odredio izgled kraja, izmijenio cirkulaciju voda, klimu, biljni pokrov i slično; obrađena polja, prometni uređaji su također prirodna stvarnost. U procesu izmjena dolazi, dakle, do izražaja međusobna povezanost, te je izdvajanje neopravdano i šteti interesima naše struke.
        Mi ovdje govorimo o studiju reljefa, kod koga su spomenute divergentne tendencije najviše dolazile do izražaja i čuli su se glasovi o «geografskom balastu», a neki zastupaju stanovište samostalnog znanstvenog statusa. 
        Studijom reljefa, koji su pretežno njegovali geografi, stečene su mnoge spoznaje i došlo se do novih koncepcija. U različitim, osobito klimatskim sredinama, odvijaju se nejednaki procesi modeliranja, a mnogi oblici nisu u skladu sa današnjim uvjetima, već su zaostali iz drukčijih prilika. I pedološka istraživanja su ukazala na veliko značenje različitih klima i klimatskih promjena. Ovaj novi klimatski ili bolje ekološki postupak bitno se razlikuje od klasičnog izučavanja reljefa. Mjesto pretpostavljenih tektonskih kataklizmi kao uzroka, polazi se od posljedica, tj. od današnjeg stanja. Nova metoda ima karakteristične prednosti i slabosti kompleksne geografske metode. Sagledavanje stanja i rekonstrukcija evolucijskih procesa traže poznavanje mnogo detalja koje je teško  prikupiti i međusobno povezati. Još teže se prodire u prošlost. Dosta teško i nedovoljno smo sagledali prilike tokom pleistocena, a sa daljnjom prošlošću biti će još teže i nepotpunije.
        Ovaj novi smjer pruža koristi i geološkim aktualističkim objašnjenjima. Međutim, postoji opasnost da se pređe u laičku geologiju, tj. da se više govori o prošlosti, gdje mašta ima veće mogućnosti i ne objašnjava današnji reljef – dio složenog geografskog objekta; pojave takvog skretanja dolaze do izražaja npr. U tzv. Kvartarnoj morfologiji, a odražavaju se i u sklopu komisija MGU. Ovi geografi-geomorfolozi neće time postati zaslužni za geologiju, jer se našom kompleksnom metodom teško prodire u prošlost, a složena metoda geografskog istraživanja time ostaje bez svoje bitne  komponente. Uvođenjem klimatskog, odnosno ekološkog gledanja unapređena je metoda izučavanja morfogenetskih procesa, ali su pojačane tendencije izdvajanja iz sustava geografskih znanosti. Očito je da nam nisu dovoljno jasni interesi jedinstva naše zadaće.
        U dosadašnjem proučavanju reljefa i sadržaja geomorfologije obično se ostaje na sustavnom studiju procesa modeliranja, što je za geografske potrebe nedovoljno, te se opravdano prigovara. Za nas je važan prvenstveno stvarni reljef i njegovo značenje  u prostornom kompleksu i za tu zadaću nismo izradili vlastitu metodu, što se ogleda i u našim rezultatima. Preuzeli smo mnoga tuđa gledanja i uveli sistematiku, koja nije usklađena sa potrebama izučavanja prostornog kompleksa. U našim školama (mislim na one gdje se geografi izobražavaju) mnogo se uči o pojedinim procesima modeliranja, ali kad se dođe u stvarnost, nju je teško shvatiti i još teže objasniti. Treba tražiti načina da se pođe obratno, tj. pravom geografskom metodom. U izučavanju reljefa dolazi do punog izražaja istina da je teren naš laboratorij, a za svladavanje ove poteškoće danas nam stoje na raspolaganju mnoga sredstva koja, nažalost, nisu ili zbog specifičnih razloga ne mogu biti dovoljno korištena. Da bi razvili vlastitu metodu moramo sagledati svoje potrebe i odrediti zadatke.
        Iz izloženog slijedi da u geografskom studiju reljefa imamo tri dijela zadatka: a) upoznavanje sadašnjih procesa modeliranja i onih koji se ogledaju u reljefu; b) upoznavanje i objašnjenje kopnenog reljefa i c) sagledavanje planetarnog reljefa.
        Mi proučavamo Zemljinu površinu i na osnovi stečenih znanja razvijamo geografsko gledanje. Nije nam dovoljno samo raspravljanje o procesima modeliranja ako bi se teoretski trebali odvijati i dati pretpostavljeni oblik. U prostoru vidimo realne odnose i njih trebamo objasniti – ovom treba prilagoditi geografski studij reljefa  
        Ekološki studij odvijanja procesa modeliranja vrše, a vjerojatno će i u budućnosti vršiti, i geografi, jer im je poznavanje reljefa nužno i taj studij odgovara kompleksnoj geografskoj metodi. Međutim kad se ostane samo na ovom zadatku, kao što je do sada bio slučaj – ne dolazi do izražaja puna veza sa geografijom.
        U studiju reljefa je nužno koristiti rezultate pa i metode rada drugih disciplina, što se ogleda u divergentnoj tendenciji geomorfologije i traženju posebnog položaja. Međutim, tako gledanje je nerealistično te vodi gubljenju položaja i u vlastitoj sredini, tzv. glacijalna morfologija nije specijalnost skandinavskog stručnjaka koja ga veže sa istim stručnjacima u drugim zemljama već mu prvenstveno omogućava objašnjenje vlastite regionalne stvarnosti. Njegov rad je utoliko uspješniji ukoliko je više povezan i odražava prilike u vlastitom prostoru. Slično vrijedi i za našeg istraživača krša itd. Ovo realističko, geografsko gledanje je korisno u vlastitoj sredini i plodonosno u međunarodnoj suradnji. U dosadašnjim postupcima išli smo suprotnim putem od općih i često stranih shema prema stvarnosti koja ih nije prihvaćala. Kriza ovog načina rada ogleda se u današnjem zaostaju, o kome se često govori. Regionalno izučavanje procesa modeliranja logički nas uvodi u drugi zadatak, koji je naročito važan za geografsko znanje i gledanje.
        Kopneni reljef je jedan od najznačajnijih elemenata složenog geografskog objekta. Nažalost činjenice su nedovoljno poznate, a prema tome i objašnjenja se nemaju na što osloniti. U objašnjenju kopnenog reljefa, pored rezultata izučavanja procesa modeliranja moramo voditi računa o geološkoj cikličkoj rekonstrukciji i geofizičkim saznanjima. Oslanjajući se na reljefnu stvarnost izučavanje dobiva pravu draž, praktično značenje i crpe dokumentaciju. Geografsko izučavanje reljefa je, dakle, prostorno realno kao i cijela geografija, a oblici dobivaju značenje prema odnosu sa ostalim elementima geografskog objekta i značenju u cjelini.
        Što se tiče trećeg zadatka, razlika je prema drugom u mjerilu i relativno manjem značenju. Velike crte planetarnog reljefa su najmarkantniji element u izgledu Zemljine površine, te dobivaju veliko značenje u suvremenim globalnim odnosima. U objašnjavanju ovih činjenica, pored geofizičkih dostignuća, treba voditi računa o astrofizičkim rezultatima i teorijama.
        Ovako široko promatranje reljefa odgovara potrebama i opsegu geografskog interesa. Takvo gledanje znači usklađivanje studija reljefa za izučavanjem drugih elemenata geografskog objekta. Ne ograničavamo se npr. Na izučavanje meteoroloških pojava i procesa, već nam to služi utvrđivanju klime različitih prostora i sagledavanju planetarnih klimatskih prilika, pri čemu dolazi do izražaja i kozmički odnos. Realistično i prostorno gledanje treba prevladavati u geografskom izučavanju reljefa, geografima je poznavanje stvarnog reljefa potrebnije i korisnije od terenskog i eksperimentalnog forsiranja procesa modeliranja, što ne znači da ovo nije i geografima važno. U današnjim uvjetima često se postupa suprotno, te se događa da se «zbog stabla ne vidi šuma».
        Koncepcija geografije i kritički odnos prema njenom objektu traže da reljef obuhvatimo u opsegu kako je izražen na Zemljinoj površini. Ovim nužnim geografskim gledanjem rješavanju se spomenuta pitanja, a za neka od njih smatramo da su nepotrebna.
        Prikupljanjem činjenica i usavršavanjem znanstvene metode razvijat će se studij reljefa kao specijalnost u geografskom znanstvenom sustavu. Hoće li postati samostalna znanost, pokazat će budućnost i ne ovisi o našoj volji, ali će se nužno njegovati u geografiji. Naš put: iz debla prema grani i lišću organski je i logičan. Suprotno shvaćanje da se zapuštanjem debla može razviti grana, je protiv geografije, iskustvo je pokazalo da je i protiv geomorfologije.


Literatura
J. Cvijić, Geomorfologija I, Beograd, 1924. (na srpskom jeziku)
H. Baulig, Essais de géomorphogie, Paris, 1950.
W. H. Wallace, New Zelans landforms New Zelander Geographer, p. 17-27. Wellington, 1957.
W. H. Wallace, C. A. Cotton i H. Bauling. Geomorphology, geomorphography, geomorphogeny and geography New Zeland Geographer p. 89-93. Wellington, 1963.
H. Boesch, Zur Stellung der modernen Geographie, Geographica helvetica XVII/4, Zürich, 1962.
A. Philipson, Gründzüge der Algemeinen Geographie B. 2. Morphologie, Leipzig, 1930.
A. Hettner, Vergleichende Länderkunde B. 2 Die Ländoberfläche, Leipzig – Berlin, 1934.
E. de Martonne, Traité de géographie physique. T 2. Le relief du sol. Paris, 1935.






________________
ZA OBJEKTIVNIJI I USKLAĐEN KONCEPT GEOMORFOLOGIJE[2]


Uvod
        Geomorfologija je dinamična i misaono atraktivna disciplina. Međutim, u klasičnom konceptu se osjećaju nedostatak sadržajne cjelovitosti i metodska nestabilnost.
        Dugim razmišljanjem i razmjenom mišljenja došli smo do zaključka da je to posljedica nedovoljnog poznavanja objekta istraživanja i nepreciziranja  usklađenog znanstvenog koncepta. Svrha je ovog priloga da ukaže na problematiku, potakne raspravu i pridonese rješenju problema. Naglašavamo da nema ni najmanje polemičke primisli. Stanovišta i koncepcije treba ocjenjivati prema vremenu u kome su formirani. Svako vrijeme ima svoje mogućnosti i odgovornosti. «Penjemo se preko ramena prethodnika» i prema njima smo u prvom redu obavezni poštovanjem. Generacije se cijene prema onome što ostavljaju nasljednicima.
        Geomorfologija je mlada disciplina; sam termin je prvi put spomenut 1854. g. (K. E. Naumann), a prvi znanstveni koncept je formuliran krajem 19. st. (A. Penck, 1894.). Pojam «geološki ciklus» - smjena taloženja u moru te kopnenog izdizanja i erozije – uveo je J. Playfair (1802.).
        Pretpostavljeni i kasnije razrađeni mehanizam geosinklinala nije uvjerljiv ni u skladu sa stvarnim odnosima. U morske udubine s kopna se nanose lake suspendirane trošine.
        Opće teorije su koncipirane u doba, kad izgled i reljef Zemlje nisu bili dovoljno poznati. Kopno i more su smatrani kao dva jednaka elementa Zemljine površine, čak je prvome davana prednost i na njega koncentrirana pažnja. Znatno manji kopneni blokovi ne mogu se ni površinom ni volumenom izjednačavati s morskim depresijama. Na taj stvarni odnos treba staviti težište geomorfološkog razmišljanja.
        Novije upoznavanje stvarnih odnosa na Zemlji i geofizička saznanja potiskuju jednostavan Playfairov koncept, u koji je uklopljena i shema klasične geomorfologije. Koncipirana je kao izučavanje evolucije «kopnenog reljefa», tj. ograničena na «eroziju» oblika koji su u geološkom ciklusu «endogenim silama» izdignuti iznad razine mora, te ih «egzogene sile erodiraju». Ciklički koncept je prenijet i u geomorfologiju (W. M. Davis, 1884.).
        Prema tom klasičnom konceptu geomorfologija bi izučavala dio geološkog ciklusa; na tome su bazirani mnogi pogledi o odnosu geologije i geomorfologije.
        Sfernost je temeljna osobina oblika Zemlje; utvrđena je astronomijskim metodama i nije objekt geomorfologije, ali ima ključno geomorfološko značenje i treba je stalno imati u vidu.
        Geomorfologije istražuje neravnine Zemljine površine, prema njihovim specifičnostima, nastajanju i značenju. Površinske neravnine imaju – uspoređene s dimenzijama Zemlje – mali iznos. Visinski razmak između najdublje poznate točke u moru i najvišeg vrha na kopnu iznosi tek 1/319 Zemljina polumjera. Nemoguće je u pravom omjeru izraditi reljefni globus; ali neravnine na našoj Zemlji imaju veliko i mnogostruko značenje. Isticanje  i objašnjenje te temeljne Zemljine posebnosti ima ključnu misaonu i odgojnu ulogu.
        Kopna su dio – i to manji – neravnina na Zemlji. Bez uočavanja cjeline Zemljine reljefnosti ne mogu se razumjeti ni kopna.
        To je bitna pouka novijeg upoznavanja našeg planeta. Zemljina reljefnost bila je važan putokaz i potakla najnovija geofizička saznanja o Zemlji, kao cjelini. Ta saznanja imaju ključno značenje u upoznavanju planetske cjeline; uspoređeno sa znanjima, koja su bila stečena u doba prvog koncepta geomorfologije, bitno smo napredovali.
        Nesamostalan i neobjektivan koncept inicijalne geomorfologije odražava se i u njegovoj razradi i terminološkoj neusklađenosti. U skladu s prihvaćanjem dijela geološkog ciklusa, «eroziji» je damo nerealno značenje. Razrađeni su različiti sustavi i ciklusi erozije. Shematičnost gledanja odražava se i u etimološkoj neadekvatnosti termina «erozija»; mnogi autori smatraju da je spiranje bitni dio procesa, te da je, već specificirani, termin «abrazija» obuhvatniji, a spominje se i «derazija». Smatramo da je to samo dio – iako važan – problema.
        Trošenje i odnašanje na jednom uvjetuje taloženje trošina na drugom mjestu. Nužno je i realno da se proces obuhvati u cjelini, zbog toga smatramo da treba govoriti o modeliranju, u kome su taloženja, s prirodnjačkog i društvenog aspekta, važnija komponenta procesa. U nataloženim oblicima očuvani su elementi koji omogućuju rekonstrukciju morfogenetskih procesa i paleogeografskih odnosa. U taložinama  su dokumenti koji vežu i upućuju, a erozijski torzi otvaraju polje mašti, što je slabost klasične geomorfologije.
        Koncept i usmjeravanje klasične geomorfologije odgovaraju uvjetima u kojima su nastali. Zasječena građa istaknutih reljefnih elemenata privlačila je pažnju i budila maštu; akumulacijski oblici su jednostavniji i nije bio poznat njihov sastav. Noviji regulacijski radovi, otkopi i različita bušenja otkrili su složenost akumulacijskih pokrova. Posebno značenje i utjecaj imalo je novije izučavanje glacijalnog i periglacijalnog modeliranja. Akumulacijski pokrovi su knjiga iz koje se mogu doznati načini i faze morfogenetske evolucije.
        Inicijalni koncept, usklađen s geološkim gledanjem, uvjetovao je induktivni pristup u objašnjavanju reljefa. Traženo je ono što je početno i najstarije, te se počinjalo s pretpostavkama; usprkos logičnih teorija, na tom temelju se nije moglo solidno graditi. Zanemarivano je i značenje vremena te izmjene i zbivanja u njemu. Težište je bilo na velikim i nedovoljno sagledanim tektonskim pokretima, a između njih su razvlačeni erozisjki ciklusi.
        Upoznavanje pleistocenske oledbe te njenog reljefnog i općegeografskog nasljeđa ukazalo je na veliku složenost i značenje mlade geološke prošlosti, logično je da se takav aspekt prenosi i na ranije etape. Istovremeno se spoznalo da je, npr. Alpska orogeneza niz složenih faza gibanja koja i dalje traju. Usprkos golemom znanstvenom radu, suradnji i uspjesima nije konačno rekonstruirana i usklađena ni mlađa pleistocenska prošlost (oko 2 milijuna godina); čak i u recentnom holocenu (oko 10000 godina) ima još nepoznanica, važnih u objašnjavanju reljefa. Realistično i dokumentirao izučavanje reljefa traži retrospektivan pristup: od sadašnjosti u prošlost, dokle je moguće i objektivno potrebno.
        U suvremenom reljefu ogledaju se zbivanja u mlađoj «geomorfološkoj eri» koja obuhvaća, tzv. «neotektonske», odnosno postoligocenske pokrete. Treba imati u vidu da je, u tom mlađom i relativno dugom vremenu (oko 40 milijuna godina), za reljef posebno važna najmlađa etapa. Stari oblici nisu se mogli očuvati neizmijenjeni, čak i u slučaju da su bili prekriveni i naknadno ekshumirani, pri nanosu i odnašanju pokrova podloga je bila nužno preinačena.
        U inicijalni koncept geomorfologije uvuklo se, što neki i dalje podržavaju, razlikovanje tzv. «normalnog», odnosno fluvijalnog, na jednoj i ostalih vrsta modeliranja, na drugoj strani. Taj aspekt je nerealan i škodi razvitku geomorfologije. Na sfernu, pokretnu i površinom složenu Zemlju djeluje jedan vanjski izvor energije (sunce) i «normalno» je da su procesi modeliranja u prostoru različiti i u vremenu izmjenjivani. Različiti raspored  i odnos kopna i mora, reljef oceanskih depresija i kopnenih uzvisina, strujanje zračnih masa i morske vode, klimatske razlike i sl. uvjetuju složena i izmjenjivanja modeliranja.
        Klasična geomorfologija je utvrđivala opća pravila i ciklična odvijanja procesa; zanemarivan je prostorni aspekt. Različiti prostori na sfernoj Zemlji imaju specifičnosti koje bitno modificiraju morfogenetske procese. Tek se suvremenim komunikacijama i obavještenjima ubrzano upoznaje ta raznolikost. Treba uočavati i naglašavati prostornu komponentu, jer se time kompleksnije i realnije rasuđuje, a saznanja korisno primjenjuju.
        Geomorfologija istražuje suvremeni, stvarni reljef i procese koji ga modeliraju. Aktualistički aspekt je utkan u geomorfološki način mišljenja i rada. To povezano i međuovisno gledanje treba primjenjivati na oblike i pojave, zaostale ili naslijeđene iz prošlosti. Aktualistički aspekt ne znači krutu projekciju u prošlost suvremenih odnosa i procesa. Izmjena jedne, znatno utječe i modificira druge komponente procesa. Novija saznanja upućuju da je pleistocensko zahlađenje modificiralo prilike i morfološke procese gotovo na cijeloj Zemlji. To je i razumljivo obzirom na oblik našeg planeta, povezanost zbivanja na njemu te jedan izvor energije.
        Spoznaja povezanosti i međuovisnosti morfogenetskih procesa pridonosi realističnoj ocjeni života našeg planeta. Taj život je kontinuiran i karakteriziran oscilacijama, ali ne geokataklizmama prema kojima su vukli mitološka vjerovanja i njihovo nasljeđe. Upoznavanje i izučavanje reljefa omogućuje osluškivanja disanja Zemlje, u kome, srećom, rijetko dolazi do kašljanja. Ciklička interpretacija i razvlačenje reljefne evolucije između pretpostavljenih velikih orogenetskih kataklizmi udaljavali su od stvarnosti i siromašili geomorfološku misao, koja je bila zapletena u mreži pretpostavki i teorija. Koncipirana su pravila i raspravljano o onome što bi «trebalo biti», a nužno je imati u vidu i objašnjavati reljefnu stvarnost.
        Uočavanjem slabosti inicijalnog tektonsko-cikličkog koncepta, počela se  naglašavati razlika između tzv. «tektonske» i mlađe «klimatske geomorfologije». Smatramo da je to i gledanje jednostrano i šteti razvitku kompleksne geomorfologije. I u etapi tzv. tektonske geomorfologije isticane su i klimatske prilike. I sam W. M. Davis je raspravljao, ne samo o fluvijalnom, već i o aridnom ciklusu. Druge sustave modeliranja je malo ili nije poznavao. Vjerujemo da je bit cikličke, odnosno tektonske koncepcije što se oslanjala na prekretničku ulogu pretpostavljenih velikih orogeneza. I zastupnici tektonsko-cikličke koncepcije uviđali su složenost reljefne stvarnosti i pokušavali su to objasniti policikličkim interpretacijama.
        Suvremena i sve pouzdanija, posebno geofizička i geodetska saznanja upućuju da se modelira živa i mobilna podloga. I u etapi klasičnog koncepta, W. Penck (1924.) je došao do zaključka da i egzogeno modeliranje uvjetuje mobilnost podloge, tj. promjene u odnosu masa i uzdizanje uzvisina. U naletu jednostavnog cikličkog gledanja nije bio prihvaćen, a posmrtno doba odaje mu priznanje.
                
Koncept koji se nameće
        Objekt istraživanja je preduvjet samostalnosti neke discipline i uvjetuje njezin koncept, a opći razvitak unapređuje znanstvenu metodu. Treba težiti prema konceptu koji odgovara objektu istraživanja, unutrašnjoj usklađenosti i društvenim potrebama. O konceptu ovise dinamika i uspjeh pojedine discipline.
Georeljef
        Georeljef obuhvaća neravnine na Zemljinoj površini. Te neravnine određuju stvaran oblik našeg planeta.[3] Očito je da je georeljef bitni i uvodni dio geomorfologije; a nije bio uvršten u klasični koncept, jer tada nisu bili poznati stvarni odnosi na površini Zemlje.
        «Otkrića» kopnenih prostora protegla su se do polovice 20. st. Snimanja kopna su novijeg datuma, još nisu u potpunosti dovršena ili su nedovoljno pristupačna. Upoznavanja morskih depresija – većeg dijela Zemljine površine – znatnije su napredovala od trećeg desetljeća 20. stoljeća, a do sada utvrđene činjenice imaju ključno geomorfološko značenje i bitno su unaprijedila poznavanje Zemlje kao cjeline.
        Zorni, ali shematski prikaz georeljefa na hipsografskoj krivulji (E. Kossina, 1921.) daje preglednu ali nerealnu sliku, te su opravdano tražene preinake (H. Louis, 1975). Treba težiti za što pouzdanijim prikazom oblika, njihovog rasporeda i međusobnog odnosa. Prostorni aspekt je nuždan u geomorfologiji i važna je prednost geografskog gledanja.
        U odnosu na dimenzije Zemlje georeljef je tako mali da ga je nemoguće u vjernom omjeru izrazito predočiti. Na velikom globusu od 12,70 m promjera, denivelacija između vrha Himalaje (8.847 m) i najveće dubine (Marijanski jarak – 11.022 m) bila bi manja od 2 cm! Na tim odnosima treba insistirati, ne samo zbog stvarnosti, već i odgojnih i općehumanih razloga. Prikazi na globusu i tehnička postignuća potiču neupućene na podcjenjivanje Zemljinih dimenzija i neravnina.
        Iako relativno malen, georeljef bitno utječe na prilike na Zemlji, olakšava uočavanje i dokučivanje stanja i odnosa u našem planetu kao cjelini. Podudarnost kontura kontinenata poticala je mnoge na zaključak da to nije slučajno, a kad je A. Wegener (1912.) istakao tu činjenicu i pokušao da je objasni, naišao je na otpor pristaša raširenih shema i pretpostavki.
        Morske depresije su glavni i poukom izuzetno bogati element georeljefa, te im treba posvetiti odgovarajuću pažnju, a to u doba nepoznavanja i nije bilo moguće. Dimenzije i raspored morskih depresija uvjetuju bitne geografske posebnosti našeg planeta.
        Upoznavanje glavnih crta podmorskog reljefa nameće nov pristup geomorfologiji. Posebno su važna četiri podmorska reljefna elementa: kontinentska padina, srednjeoceanski lanci, duboki jarci i prikopneni rub. Upoznavanje postojanja, rasporeda i međusobnog odnosa tih reljefnih elemenata karakterizira suvremeni trenutak i znači veliki korak naprijed u razumijevanju života Zemlje.
        Kontinentska padina je najizrazitiji element georeljefa; odražava razlike između kopnenih blokova i tanje suboceanske kore. Na kontinentskoj padini je reljefna ravnoteža – odnos elemenata o kojima ovisi modeliranje – veoma labilna. Za taj nestabilan reljefni element vezani su mnogi duboki jarci; u njemu su usječeni podmorski kanjoni i događaju se znatna kliženja.
        Dugački srednjeoceanski lanci, praćeni pozitivnim gravitacijskim anomalijama i velikom vulkanskom aktivnošću, ukazali su na mehanizam širenja oceanskog dna i pomjeranje dijelova Zemljine kore. To je potvrđeno neposrednim snimanjem, brojnim bušenjima na morskom dnu i izučavanjem izvučenih jezgri.
        Duboki jarci su praćeni negativnim gravitacijskim anomalijama; glavna su žarišta seizmičke i vulkanske aktivnosti. To su pojasi sudara «kolizije» i poniranja «subdukcije» ploča, odnosno dijelova Zemljine kore; došlo se je do novog shvaćanja o građi Zemljine kore – tektonika ploča. Oblici (visoka vulkanska uzvišenja i duboki jarci) te veća seizmičnost ukazuju na specifičnu prirodu i labilnost morskog dna.
A. Mohorovičić je analizom seizmograma (1909.) utvrdio diskontinuitet između stjenovite i čvrste kore te plastične podloge – astenosfere. Konstatirano je da su kopna lakši, granitni blokovi (2,7) utonuli (do 70 km) u plastičnu podlogu, a pod oceanima je teža (3,2) i tanja (5 do 20 km) bazaltna kora.
Duboko oceansko dno nije ravno, kako izgleda na shematskoj hipsografskoj krivulji, već se, osim lanca i jaraka, s njega izdižu visoka vulkanska gorja (Havaji do 9.000 m).
U pojasima velikih sudara ploča dolazi do zbijanja, poniranja i izdizanja, što je praćeno vulkanizmom i seizmičnošću – nastaju složena gorja (H. Closs, 1980.). Činjenice potiču i ukazuju na daljnji istraživački put.
Ako se srednjeoceanski lanci erupcijama izdižu i šire te rubno potiskuju podmorske ploče, onda su sedimenti udaljavanjem od lanca sve stariji. To je potvrđeno studijom jezgri bušotina koje vrši (od 1969. g.). Međunarodni znanstveni program IPOD (International Phase od Ocean Drilling). Dosadašnja istraživanja nisu na oceanskom dnu pronašla sedimente starije od jure, što upućuje da je sadašnji georeljef mlađi nego što se ranije pretpostavljalo.
Izučavanje sedimenata na suboceanskoj bazaltnoj kori ima široko značenje i daje bogate podatke. Tamo su slojevi kontinuirano taloženi i ostali kao arhive podataka o planetskim i paleogeografskim prilikama. Složeni i skupi studij oceanskih depresija povećava dokumente o životu Zemlje, a važno je da se obavljanje  te složene zadaće vrši međunarodnom suradnjom.
Prikopneni rub je pojas plitkog mora (do 200 m dubine; geodinamički se pribraja kopnenim blokovima. Raširenost prikopnenog ruba ovisi o stabilnosti i modeliranju susjednog kopna, te ih treba povezano istraživati. Prikopneni rub ima veliko društveno značenje.
S georeljefom je povezana prevaga vodene površine (70,8%), a ova se odražava u klimaekološkim prilikama na Zemlji. Morske površine utječu na kopneno susjedstvo. Golemi Pacifički bazen uvjetuje maritimnu ujednačenost,  koja je andskokordiljerskim gorjem ograničena na usko primorje, a na suprotnoj strani susjedstvo indopacifičke pučine i azijskog bloka odražava se u dinamici monsunskog ritma. Atlantski ocean je svojim reljefnim osobinama poticao na razmišljanje i upoznavanjem podmorskog reljefa otvorio nove horizonte geoznanostima. Arktički bazen utječe na klimu i modeliranje okolnog kopna, a cirkumantarktički morski hrani zaleđenost Antarktike. Povezana morska površina omogućila je svjetske pomorske veze i suradnju. Zahvaljujući prvenstveno moru, odnosno morskim depresijama, Zemlja je do sada jedinstveno i najprivlačnije tijelo u svemiru. Poznavanjem morskih depresija je preduvjet razumijevanja i valoriziranja globalne domovine.
Kopna. Mi smo vezani za kopna, odnosno blokove Zemljine kore koji strše iznad morske razine. Kopnene neravnine i njihovo modeliranje čine uži objekt geomorfologije. Blokovi kopna su relativno lakši, te su kao sante leda u vodi, zagnjureni u specifičnu težu, ali plastičnu asterosferu. Zemljina kora je dakle sastavom i reljefom složena, a to bitno mijenja početne pretpostavke o hlađenju i kontrakciji.
Odnos granitnih kopnenih blokova prema podlozi i tanjoj suboceanskoj kori odražava se u labilnoj i izmjenjivoj ravnoteži. Granitni blokovi kopna su znatnim dijelom (do 75%) prekriveni relativno tankim sedimentnim pokrovom, koji čini samo 5% kopnene mase (W. C. Putnam, 1969.)! Ne odgovara stvarnom stanju i odnosima, ako se priroda i razvitak kopna ocjenjuju prema sedimentnom pokrovu. Sastavi i odnosi komponenata upućuju da treba uočavati cjelinu kopnenih blokova, što ranije i nije bilo moguće.
Geomorfološki i općegeografski su posebno važne razlike između starijih i stabilnijih kopnenih masa – kratona – te mlađih ulančanih i uglavnom primorskih pojasa. Iako manjeg prostranstva, mlađi i labilniji ulančani pojasi privlače veću pažnju i društveno su važniji.
Osim udjela u površini Zemlje i odnosa prema morskim depresijama posebno su važni raspored i međusobni odnos kopnenih dijelova. Podjela na kontinente, naslijeđena iz dobi dokučivanja, ne odgovara stvarnosti i vodi u zabunu. I među stručnjacima se često prelazi preko stvarnih odnosa, te se npr. Europa ubraja u «kontinente», a nitko je ne može uvjerljivo omeđiti. Međutim, u pitanju je razgranat poluotok i to na položaju, izuzetno povoljnom za maritimne utjecaje. Kopneni reljef ograničava maritimne utjecaje golemog Pacifika, a glavninu kopna (44%) priključuje atlantskom slivu. To su ključne morfološke činjenice.
Kad se kopna sagledavaju u okviru georeljefa, postaju razumljive njihove posebnosti i unutrašnje razlike. Geomorfologija posvećuje posebnu pažnju modeliranju kopnenih blokova.


Modeliranje kopna
        Kopna su izložena trajnom i različitom modeliranju. Modeliranje uključuje trošenje stijena te prijenos i taloženje trošina. U taložinama su očuvani ključni podaci o procesima modeliranja.
        Sunce je izvor energije o kojoj ovise različite vrste modeliranja. Raznovrsnost modeliranja je uvjetovana sfernošću Zemlje, razlikama kopnenih i morskih površina, nagibima, ekspozicijom, biljnim pokrovom te sastavom i građom kopna. Obzirom na modeliranje, regolit – trošni pokrov – je najvažniji element u sastavu kopna. Navedeni elementi su u složenoj stvarnosti različito kombinirani. Modeliranja su u prostoru različita i u vremenu promjenjiva.
        Slijed upoznavanja i izlaganja pojedinih sustava modeliranja ima posebnu važnost za realističnost i jačanje logične povezanosti geomorfološkog mišljenja. Izložiti ćemo u najbitnijim crtama koncept modeliranja kopna.
        Razvitak padina. Padina – nagnuta ploha – najbitniji je element reljefa; gdje nema padina, nema ni reljefa. Reljef je dinamičan prema udjelu i nagibu padina. Osim iznimnih slučajeva, reljefna ravnoteža je u obrnutoj proporciji s nagibom padina. Izmjene i evolucija padina su najvažniji i najsloženiji proces kopnenog modeliranja.
        U geomorfološkom konceptu treba padinama dati odgovarajuću prednost, što se do sada rijetko činilo. Složenost i raznovrsnost modeliranja padina posebno su pogodne za uočavanje kompleksnosti morfogenetskog procesa.
        Nagib je bitna oznaka padina i treba težiti utvrđivanju klasifikacije nagiba, iako je teško odrediti opće pravilo. Treba se naviknuti na neke granične vrijednosti. Nagib do 50 smatramo stabilnima i odgovara ravnicama, a preko 400 su strmci; trošine sa strmaca spuzavaju pod utjecajem teže. Između nagiba 5 i 400 su padine različite izraženosti: 5-150 blage, 15-300 strme i 30-400 veoma strme. To su samo orijentacijske vrijednosti; stabilnost padina ovisi o sastavu, građi i klima-ekološkim prilikama.
        Procesi izmjene padina su: spiranje, spuzavanje pod utjecajem teže, soliflukcija, kliženja, odron i dr. Evolucijom padine većinom postaju blaže, ali u otopivim vapnencima zadržavaju strminu, te specifičnim modeliranjem u pustinjama i hladnim klimama postaju i strmije.
        U razvitku padina nema općeg pravila. Uz česte pojave da padine u gornjem dijelu postaju konveksne, a u donjem konkavne ima i suprotnih slučajeva. W. M. Davis (1884.) je raširio koncepciju da padine evolucijom postaju blaže, a W. Penck (1924.) je dokazivao usporedno povlačenje padina. Stvarnost je veoma složena i ne dozvoljava uopćena objašnjavanja.
        Mnoge okolnosti utječu na razvitak padina. Razlike u sastavu uvjetuju diferenciranje modeliranja i u neposrednoj blizini. Znatne su izmjene prema tome da li je građa konzekventna, opsekventna ili neutralna. Padine se različito modeliraju u nejednakim i izmijenjenim klimaekološkim uvjetima. Sociogene intervencije lako remete labilnu padinsku ravnotežu i uvjetuju modifikacije modeliranja.
        Uvjeti modeliranja i razvitka padina, najbitnijeg elementa reljefa, raznovrsni su i složeni. Modeliranje padina je morfogenetski proces koji je najpogodniji za eksperimentalno provjeravanje i uspoređivanje.
        Modeliranje obala. Zbog mnogih razloga, na drugo mjesto stavljamo modeliranje obala. Modeliranje obala je u stvari razvitak padina pod utjecajem razine i gibanja vode, te je logično da se dva procesa povezano upoznaju. Klasični koncept davao je prednost «fluvijalnom» modeliranju, iako se morska razina uzimala kao ključni element – erozijska baza, što se trebalo i u konceptu odraziti.
        U novije doba se spoznalo da je suvremena morska razina mlada i podložna daljnjem kolebanju; ta spoznaja je važna u razumijevanju i objašnjenju modeliranja kopna. Posebno je važno da se modeliranje obala, kao i padina uopće, vrši u različitim dijelovima planetske površine i pod raznovrsnim uvjetima. I modeliranje obala je pogodno za upoznavanje složenosti morfogenetskog procesa.
        Inicijalni koncept je stavljao težište na razaranje strmih obala – abrazija; to je nepotpuno. Premodeliranje niskih, akumulacijskih obala prirodno je složen proces i društveno posebno važan. Mlađe izmjene morske razine imale su na niskim obalama veći opseg i bile komplicirane složenim morfogenetskim procesima.
        Odnos prema kopnenom reljefu i modeliranju, te različiti klimaekološki uvjeti čine razvitak obala posebno složenim. Uz procese abrazije, akumulacije i premodeliranja, imamo i organogene izmjene. Raznovrsnost modeliranja obala dobro odražava složenost morfogenetskih procesa na Zemljinoj površini.
        Modeliranje humidnih krajeva. U plošnom, regionalnom modeliranju kopna stavljamo na prvo mjesto humidne krajeve, tj. one, u kojima je količina padalina tolika da, uz površinsko otjecanje i ishlapljivanje, hrane temeljnicu i preko nje tekućice. 
        Upotrebljavamo termin «kraj» ili «regija», iako je raširena fraza «klimamorfološki pojas». Shematski zonalni aspekt zadržao je i razvitak klimatologije, jer je nerealan. Posebnosti Zemljine površine uvjetuju složeno raspoređene krajeve, što je očito na kartama padalina i riječne mreže. Uočavanje stvarnog rasporeda regija modeliranja potiče na razmišljanje i ima šire kulturno značenje.
        Različite regije modeliranja nisu međusobno oštro odvojene, postoje prijelazni krajevi, čije prostranstvo i posebnosti kolebaju. Za te prijelazne krajeve značajne su povremene tekućice – potoci i bujice. Prijelazne krajeve možemo nazvati semihumidnim ili semiaridnim; smatramo da je prvi atribut alogene tekućice.
        Rijeke otječu prema morima i usijecanje korita se regulira prema morskoj razini, ali i ta vremenom koleba. Osim tih egzoreičnih imamo i endoreičke tekućice koje pritječu izoliranim jezerima sa znatnim kolebanjem razine ili se gube ishlapljivanjem. Očita je povezanost endoreičkih tekućica i semihumidnih krajeva.                
        Bilo je neopravdano što je humidnom modeliranju davan epitet «normalno». Normalno je ono što je u skladu s cjelinom, a za sfernu Zemlju, koja je pod utjecajem jednog izvora energije, normalno je da su procesi modeliranja različiti, odnosno usklađeni s uvjetima koji ih određuju.
        Za modeliranje u humidnim krajevima značajno je da tekućice linearno transportiraju trošine. Shematsko i dosta popularno izdvajanje tekućica na: «gornji» - odakle pritječu trošine; srednji – kuda se transportiraju i donji – gdje se talože, ne odgovara stvarnosti i simplificira složeno modeliranje.
        Složenim procesom razvitka padina, linearnim transportom i taloženjem trošina razvijaju se doline, karakterističan element modeliranja humidnih krajeva. Modeliranje dolina ovisi o klimaekološkim prilikama te sastavu i građi podloge, što je redovito različito uzduž tekućica. Tim razlikama nastaju složene doline (proširenja i uzine), koje su redovita pojava. Razlike u sastavu i građi su tektonski uvjetovane, ali sam izgled dolina je diferencirano izmodeliran. Nekritično isticanje tektonskog elementa ne pridonosi razumijevanju modeliranja i siromaši geomorfološku misao.
        Izmjena klimaekoloških prilika modificira evoluciju dolina, što je došlo do izražaja tokom pleistocenske oledbe, posebno u periglacijalnim krajevima. Tragovi vremenskih modifikacija najbolje su očuvani u naplavinama, otuda prekretničko značenje njihova novijeg upoznavanja.
        Socijalne intervencije su posebno značajne u krajevima dolinskog reljefa. Uspjeh tih poduhvata ovisi o poznavanju procesa i što racionalnijoj modifikaciji dolinskog modeliranja.
        Modeliranje aridnih krajeva. Aridni su krajevi oni u kojima sušnost onemogućuje vegetaciju – pustinje. Stjenovita podloga je neposredno izložena termičkim kolebanjima i zračnim strujanjima; trošenje stijena, eolski transport trošina – deflacija, usputna korazija i akumulacija glavni su elementi tog modeliranja. Brza cirkulacija vlage i taloženje otopina pogoduju formiranju tvrdih mineralnih kora, a te modificiraju proces modeliranja. 
        Temeljnica je donja granica deflacije; udubine se modeliraju neovisno i ispod morske razine. Izolirane udubine uvjetuju vrtložasta strujanja zraka i produbljivanje depresija. Posebno je zanimljivo modeliranje pedimentskih ravnjaka, za čije nastajanje nema općeprihvaćenog objašnjenja. Tim podnožnim procesom izmodelirane su zaravni, na kojima se ističu izolirani bregovi («Inselgebirge»).
        I korozija je diferenciran proces, jače struže niže plohe – gljivasti oblici monolita, a manje otporne stijene. Deflacija je proporcionalna snazi vjetra, a u obrnutom odnosu s veličinom trošina. Valoviti, dinski oblik je značajan za eolske taložine. Semihumidni krajevi imaju labilnu reljefnu ravnotežu. Sušno uništavanje ili sociogena degradacija kržljave vegetacije pogoduju prevagi deflacije, a vlažnije etape obnove biljni pokrov i stabiliziraju reljef. Ljudske intervencije lako remete tu labilnu ravnotežu.
        Usprkos novijeg napretka u istraživanjima i stjecanju iskustava, modeliranje negostoljubivih suhih krajeva nije dovoljno poznato.
        Modeliranje hladnih krajeva. Hladnoća smanjuje vodnu cirkulaciju, a snijeg je prevladavajuća  padalina, koji se akumulacijom pretvara u led. Kretanje leda te naizmjenično zamrzavanje i odmrzavanje imaju ključnu ulogu u modeliranju hladnih krajeva. Ledenjačko modeliranje ovisi o količini leda koji može dupsti i ispod morske razine. Hladnoća zaleđenih krajeva modificira morfogenetske procese u okolnim, periglacijalnim prostorima.
        Odnos sferne Zemljine površine prema Suncu uvjetuje malo zagrijavanje i hladnoću oko polova, ali su razlike između morskog Arktika i kopnene Antarktike bitne i poučne. Cirkumantarktički oceanski prsten pridonosi održavanju antarktičkog ledenog pokrova, ali i ograničava njegov periglacijalni utjecaj. Naprotiv, Sjeverno ledeno more ublažuje utjecaj polarne hladnoće, ali se na okolnim kopnima manifestiraju snažni periglacijalni procesi. Razlike i odnosi Arktika i Antarktike dobro pokazuju, kako stvarne prilike odstupaju od pretpostavljenog zonskog rasporeda.
        Osim polarnih krajeva i mnoge planine dopru do visine, karakterizirane brzom radijacijom toplote i hladnoćom. Razlike u visini snježne granice – visina iznad koje se ljeti ne otapa snijeg koji je napao tokom zime – odražava složenu i raznoliku geografsku stvarnost.
        Hladni krajevi su teško pristupačni, manjeg su objektivnog značenja, te su istraživanja ograničena. Međutim, upoznavanje reljefnog nasljeđa iz nedavne pleistocenske oledbe pojačalo je istraživanje modeliranja hladnih krajeva te bitno utjecalo na opći geomorfološki koncept.
        Značajno je da rekonstrukcija pleistocenske oledbe otkriva dva velika ledena pokrova: na sjeveru Sjeverne Amerike i u sjeverozapadnoj Europi. Razvitak i postojanje tih ledenih pokrova u skladu su s geografskim odnosima na Zemljinoj površini i dobra potvrda neopravdanosti zonskog aspekta.
        Veliki udio kopna u subarktičkim krajevima uvjetovao je raširenost pleistocenskih periglacijalnih procesa, što se mnogostruko odražava u suvremenoj geografskoj stvarnosti. Na toj podlozi su žarišta razvijenog društva, što se ogleda i u napretku znanstvene spoznaje. Posebno je važno da izučavanje akumulacijskih oblika ima ključno značenje u upoznavanju pleistocenske oledbe.
        Pleistocensko zahlađenje i oledba bitno su izmijenili odnose među različitim regijama modeliranja, što se odrazilo gotovo na cijelo Zemlji. To je dobra ilustracija međuovisnosti pojava na našoj sfernoj domovini. Studij pleistocenske oledbe potakao je sagledavanje Zemlje kao cjeline, što je u skladu sa suvremenim postignućima i potrebama.
        Istraživanje i upoznavanje reljefnih tragova pleistocenske oledbe prizemljili su i obogatili geomorfološku misao, a slični su utjecaj i u drugim prirodnim znanostima. Inicijalni koncept geomorfologije to nije mogao uzeti u obzir, jer pleistocenska oledba i njeni ostaci nisu u to doba bili poznati. Studij posebnosti i značenja pleistocenske oledbe još je mlad i pobuđuje opći znanstveni interes, te se mogu očekivati nova i značajna saznanja.
        Modeliranje otopivih stijena. – krš. Izloženi sustavi modeliranja uvjetovani su različitim klima-ekološkim prilikama, a diferencirani sastavom i građom podloge; modeliranje otopivih stijena uvjetovano je sastavom podloge, a diferencirano klimaekološkim prilikama.
        Vapnenac je glavna otopiva stijena i njega imamo u vidu. To je homogena stijena (Ca CO3) koja lako puca. Vapnenac se otapa pod utjecajem ugljik  dioksida (CO2), a otopina s vodom otječe, odnosno ponire u pukotine. Neotopivi ostatak čistih vapnenaca je neznatan. Drobljenje vapnenca ima sekundarno značenje i to prvenstveno u hladnim krajevima. Iz otopine se taloži stijena (sedra ili siga). Krškim procesom nastaju stjenoviti pejzaži: otuda i termin «krš», odnosno «kras» i «karst» (indoeuropski «kar» - stijena) – stjenovit kraj.
        Poniranjem i otapanjem pukotine se šire i produbljuju, te nastaju sustavi podzemnih šupljina, kroz koja voda protječe. Krš, dakle, ima površinsku i podzemnu komponentu; to je njegova bitna specifičnost i u tom sklopu ga treba shvaćati. Podzemno pukotinsko protjecanje ovisi o hidrostatskom tlaku i neovisno je o morskoj razini; vjerojatno dopire do donje granice vapnenca.
        Okršavanje, odnosno otapanje i pukotinsko protjecanje, specifičan je i primaran proces modeliranja vapnenca; počinje se odvijati u etapi litifikacije (singenetski ili primarni krš). Mišljenja da je krš sekundarni proces modeliranja, škodila su napretku karstologije.
        Agresivnost vode, odnosno prisutnost ugljik dioksida ovisi o ekološkim prilikama i biokemijskim procesima. Klimaekološki uvjeti imaju odlučujuću ulogu u razvitku različitih tipova krša.
        U različitim klimaekološkim prilikama razvijaju se specifični tipovi krša. Raznolikost tipova krša ukazuje na složenost morfogenetskih procesa i neopravdanost jedinstvenog shematskog objašnjavanja. Bilo je štetno što su različiti tipovi dovedeni u ciklički razvojni slijed (A. Grund, 1914.).
        Sastav i struktura karbonskih stijena modificiraju razvitak krškog reljefa. Modeliranje dolomita, nečistih vapnenaca i interkaliranih klastita uvjetuju prijelazni fluviokrški reljef, tj. kombinaciju otapanja i trošenja stijena. Kombiniraju se poniranje i površinsko otjecanje.
        Nanos alogenog trošnog pokrova može spriječiti poniranje i uvjetovati površinsku rubnu koroziju, tj. širenje zaravni. Polja – pokrov tla i površinsko otjecanje – negacija su posebnosti okolnog krša; vezana su za nepropusne stijene, a kroz okolni i duboki krš podzemno otječu vode i odnose trošine. Polja su stranci u krškom pejzažu i neopravdano su uključena u pretpostavljeni ciklički razvitak (J. Cvijić, 1901.). Sadašnji morfohidrološki odnosi u poljima znatnim su dijelom ostatak morfogenetskih modifikacija u hladnom pleistocenu.
        Složeni i raznoliki krš privlači pažnju i pogodan je za upoznavanje i uspoređivanje  mnogostrukosti reljefne evolucije. Na kršu se dobro održavaju oblici zaostalosti iz drugačijih uvjeta modeliranja, jer nema disekcije tekućicama. Kanjoni rijetkih alogenih tekućica ne mijenjaju dominantne crte reljefa.
        Socijalne intervencije lako remete osjetljivu biološku ravnotežu i modificiraju krški proces. Kržljavi biljni pokrov lako se devastira, oskudno tlo spira u podzemlje, a bezvodica otežava regeneriranje vegetacije i pozitivne ljudske napore.
        Sociogene modifikacije morfogenetskih procesa. Ljudski utjecaj ne mijenja specifično modeliranje reljefnih regija, ali uvjetuje znatne modifikacije, posebno u krajevima koji su reljefno labilni i s humanog aspekta važni.
        U oscilaciji odnosa, između prirodnog procesa te ljudskih potreba i želja, razlikujemo dvije etape. U prvoj i drugoj etapi izolirane grupe su skromnim znanjem i sredstvima udovoljavale svojim potrebama. Druga je važnija, u njoj sve povezanije čovječanstvo razmjenjuje iskustva i zbraja znanja, te primjenjuje snažna tehnička sredstva. Utjecaji iz prvog razdoblja i sada se odražava u nekim prostorima. Relativno malobrojno čovječanstvo zadržavalo se u prvoj etapi u prijelaznim pojasima labilne ekološke ravnoteže: između savana i prašuma, na prijelazu stepa i šuma (lesostepa). Tu je lakše osiguravan zaklon, a kombiniranim lovom, gajenjem blaga i skromnim poljodjelstvom pribavljana su sredstva za oskudan život. Namjerna i slučajna paljenja šuma širila su pašnjake i obnavljala plodnost obradiva tla, izlažući površje spiranju i degradaciji. Na taj način su opustošeni veliki prostori stare naseljenosti i izoliranih kultura, npr. u jugozapadnoj Aziji, u cirkummediteranskom prostoru i sl.
        Prijelaz na neiskusnu poljoprivrednu i sesilan život izložio je tla spiranju i «ubrzanoj» eroziji (badlands, ovragi i sl.) te deflaciji («otišlo s vjetrom»). Spiranje je važan gospodarski problem, ovisi o prirodi tla, vrsti kultura  i klimatskim prilikama. Očuvanje obradiva tla važno je za sve brojnije i međuovisno čovječanstvo. Primjenjuje se obrada koja smanjuje spiranje  i odražava se u slici pejzaža, npr. obrada na terasama i u horizontalnim pojasima (strip farming).
        Utjecaj povezanog i tehnički opremljenog čovječanstva intenzivniji je, ali ima tendenciju prostornog sužavanja; smanjuju se obradive površine, ali se usavršava obrada i povećavaju urodi. Regulacije rijeka modificiraju prirodne procese. Geografski raspored sociogenih modifikacija posebno je poučan; manje su preinake u ekstremnim (vlažnim i toplim, te hladnim i suhim) krajevima. Odnosi uloženih sredstava i prihoda određuju opseg suvremenih preinaka.
        Otkopi ili iskopi sirovina i gomilanje jalovine stvaraju posebne rudarske pejzaže. Probijanje prometnica i kanala bitno mijenja prirodne odnose i odražava se u pejzažu.
        Intenzivni utjecaj i preinake uvjetuju umjetne odnose u gradovima. Gradski organizmi mijenjaju, ne samo izgrađenu površinu već i okolicu. Umjetno se modeliraju građevne površine, dovode čiste i odvode otpadne vode, regulira otjecanje padalina, ostvaruje novi pejzažni izgled i nastaju čitave urbane regije (sjeverozapadna Europa, sjeveroistok  SAD-a, srednji Japan i dr.).
        Novi odnosi u sve povezanijem čovječanstvu i potreba osvježenja, posebno urbanog stanovništva, modificiraju prirodne odnose. Okupljanje društvenog života na privlačnim morskim obalama (litoralizacija) praćeno je znatnim reljefnim izmjenama. Nisko i morem plavljeno zemljište primorske Nizozemske, Belgije i sjeverne Francuske preobraćeno je golemim radom u stabilan kraj i primjeran vrt. Otkopom na kopnu i nasipavanjem mora ostvaruju se novi lučko-industrijski prostori, posebno u brdovitom Japanu. Razvijeno društvo sjeverozapadne Europe uspješno odolijeva procesu ulijeganja (subsidencije) kopna i izdizanju morske razine.
        Borba za vodu i protiv vode uvjetuje znatne modifikacije morfogenetskih procesa; treba oprezno koristiti iskustva i predviđati posljedice. Ostvarenje sve većeg broja dolinskih akumulacija mijenja i izgled preglednih karata. Mijenjaju se prirodni odnosi i raspored vlage u podzemlju. Vrše se velike izmjene na padinama radi provođenja prometnica, gradnje atraktivnih naselja i sl. Kliženja i odroni su tragična iznenađenja koja se geomorfološkim istraživanjem mogu izbjeći. Prije odluka o prostornim zahvatima treba upoznati morfološke odnose i na temelju toga ocijeniti moguće modifikacije. «Arhitektura pejzaža» postaje sve važnija zadaća razvijenog društva, pri tome je morfološko znanje važan putokaz.
        Veliki radovi se vrše u geomorfološki labilnim krajevima, npr. oko ušća velikih i plovnih rijeka, gdje su morfogenetski procesi intenzivni, a podloga nestabilna. Geomorfološko znanje je preduvjet racionalnog valoriziranja prostora.
        Značajno je da se čovječanstvo sve više okuplja u prostore, pogodne za život i suradnju, gdje je reljefna ravnoteža labilna. Poznavanje morfogenetskih procesa i racionalno valoriziranje reljefnih odnosa važni su, ne samo za pojedine krajeve, već i interese povezanog čovječanstva.
        Sintetski aspekt. U reljefu se odražavaju različiti procesi kojima su uzroci u Zemlji ili potječu izvana. Uz reljefne oblike, koji su sukladni sa suvremenim modeliranjem, ima i onih koji su zaostali iz drugačijih prilika. Sukladni oblici su važniji i mlađi. Neusklađenim oblicima dajemo važnost prema tome, koliko se odražavaju u reljefu i utječu na valorizaciju prostora.
        Među neusklađenim oblicima razlikujemo reliktne i naslijeđene. Reliktni oblici su zaostali iz drugačijeg sustava modeliranja, npr. oblici pleistocenskog, glacijalnog i periglacijalnog reljefa u prostorima drugačijih suvremenih prilika. Za oblike nastale u ranijim fazama istog sustava modeliranja, kažemo da su naslijeđeni, npr. dolinske i obalne terase.
        Upoznavanje i istraživanje reliktnog pleistocenskog reljefa potvrdilo je prednosti retrospektivnog pristupa. Organska veza geomorfologije sa sadašnjošću osigurava njeno praktično značenje.
        Primijenjena geomorfologija i geomorfološko snimanje. Naše doba karakterizira sve veća potreba racionalnog valoriziranja prostora. Jačaju spoznaje o različitoj vrijednosti pojedinih krajeva kao i nužda što razumnijih postupaka.
        Reljef, odnosno georeljef je temeljna specifičnost našeg planeta. Bez poznavanja georeljefa ne mogu se razumjeti mnoge specifičnosti globalne domovine. Tehničkim napretkom postaje i morem prekriveni dio georeljefa prostor društvenih aktivnosti. Za uspjeh tih napora potrebno je poznavanje reljefne podloge, te su razumljiva zalaganja da se to postigne.
        Živimo u doba svjetske povezanosti i suradnje, te je nužno poznavanje prirodnih stanja i odnosa koji na to utječu. Georeljef i njegove posebnosti utkaju se u suvremeni pogled na svijet.
        Posebno je važno poznavanje reljefnih odnosa i procesa na kopnu, prvenstveno u društveno važnijim krajevima, a ti su često morfogenetski labilni. Reljef spada u temeljna obilježja prostora. Poznavanje i valoriziranje reljefnih značajki nosi koristi, a zanemarivanje tragične štete. Obiluju primjeri devastacije prostora, u kojima je brutalno prekinuta zatečena reljefna ravnoteža, te su izazvana tragična spiranja, jaruženja, kliženja i odroni.
        Prostorne pojave i odnosi najlakše i najuspješnije se uočavaju na grafičkim prikazima. Razvitak geomorfologije i grafičkog predočivanja organski su povezani. W. M. Davis, E. Margerie, E. de Martonne i njihovi suradnici mnogo su pridonijeli usavršavanju geomorfološkog grafičkog izražavanja.
        Razumljivo je i opravdana suvremena težnja da se izvrši sistematsko geomorfološko snimanje, ali to nailazi na specifične i objektivne poteškoće. Treba usvojiti simbole za pojedine objekte i procese. Sporazumijevanje sporo napreduje, ali će to praksa vremenom riješiti, kao i u drugim analognim slučajevima (topografsko snimanje).
        Snimanje znači detaljan prikaz, a za to su potrebni veliki personalni potencijali i materijalna sredstva. Treba uvjeriti da je geomorfološko snimanje društvena potreba, te osigurati odgovarajuću podršku.
        Očito da svi krajevi nisu društveno jednako važni. Financijski razlozi, te znanstveni i praktični interesi traže različitu detaljnost karata, a to treba unaprijed utvrditi. Geomorfološko snimanje je preduvjet racionalnog valoriziranja prostora i to nameće potrebu njegovog ostvarenja.


Literatura


1. Closs, H. (1980), Geotektonische Processe im Bereicht der Ozeane und Kontinente. Nova acta Leopoldina. Neue Folge 237/51.
2. Cvijić, J. (1901), Morfologische und glaziale Studien aus Bosinen, der Hercegovina Und Montenegro, 2 Die Karstpoljen, Abhandl. Geogr. Ges. 3/2.
3. Davis, W. M., (1884), Geographic clasifikation, ilustrated by a study of plains, Plateaux and their derivates. Proc. Amer. Assoc. Adv. Of sci, 33.
4. Grund, A. (1914), Der Geographiche Zyklus im Karst. Z. Ges. Erdkunde: 621-640. 
5. Kossina, E., (1921), Tiefen des Weltmeeres. Veröf. D. Inst. F. Mereskunde N.F. Reihe A. Heft 9.
6. Louis, H. (1975), Neugefastes Höhe-Diagram des Erde. Sitzungsberichten 12, Bayer, Akademie der Wissenschaften; 215-226.
7. Mohorovičić, A. (1910), Potres od 8.10.1909. (Das Beben von 8 October 1909). Godišnje izvješće za grički meteorološki opservatorij za godinu 1909.
8. Naumann, K.E. (1850-54), Lehrbuch der Geognosie, Leipzig.
9. Penck, A. (1894), Morphologie der Erdoberfläche, Leipzig.
10. Penck, W. (1924), Wesen und Grundlagen der morphologischen Analyse, Sttutgart.
11. Putnam, W.C. (1969), Geologie. Berlin.
12. Playfair, J. (1802), Illustrations of Huttonian theory of the Earth. Edinbourgh.
13. Wegener, A. (1912), Die Entstehung der Kontinente. Braunsvhweig.








________________
 
B) JADRANSKO  PODRUČJE


 EUSTATIČKI I GLACIOEUSTATIČKI POKRETI[4]


        Ovom članku je cilj da bliže upozna čitaoce sa glavnim idejama eustatičke i glacio-eustatičke teorije i važnijim morfološkim rezultatima koje su ove ideje dale. Članak je, dakle, informativne prirode i nije mu zadatak da bude iscrpna studija i kritika ovih ideja. Navedena je poglavito francuska literatura, jer su ove ideje poglavito u francuskoj primljene i obrađene.
        U drugoj svesci svog velikog djela «Das Antlitz der Erde» E. Süess[5]) je iznio detaljnu analizu svega onoga što se dotada znalo o morskim depresijama, obalama i promjenama morskog nivoa u toku geološke historije. U analizi ovih podataka njegovu pažnju su osobito zadržale transgresije i represije, koje karakteriziraju pojedine periode, dotično prelaze iz jedne periode u drugu. Iz svojih razmatranja E. Süess, zaključuje da su oceanske depresije oblasti spuštanja, dok su kontinenti horstovi zaostali između tih tektonskih depresija. Spuštanju pojedinih dijelova oceanskih depresija slijedilo je negativno pomjeranje morskog nivoa, ali tako da se more povlačilo na svim dijelovima zemljine površine. Daljim razmatranjem Süess, konstatira da pozitivni pokreti traju mnogo duže od negativnih. Negativni pokreti su, kao posljedica urušavanja dijelova zemljine kore, relativno brzi, dok su pozitivni, prema Süessu, posljedica nagomilavanja rastresitog materijala u oceanskim bazenima i sporo se vrše. Negativni pokreti izazivaju pozitivne, jer uvjetuju intenzivniju eroziju kontinentalnih površina. Ovakva opća pomjeranja morskog nivoa nazvao je E. Süess  eustatičkim pokretima. Univerzalnost je glavna karakteristika ovih pokreta. Takvi su pokreti bili devonska, jurska i cenomanska transgresija i regresije koje su im slijedile. Süess, smatra da se ovakva priroda pokreta ne može ni u kom slučaju objasniti pomjeranjem većih ili manjih dijelova kontinentalnih površina. Zahvaljujući ovoj osobini eustatičkih pokreta mogla se približno ista stratigrafska terminologija upotrijebiti na raznim dijelovima zemljine površine. Iz ovoga E. Süess zaključuje, da je u historiji zemljine kore glavno historija oceana, a iz ove rezultira historija kontinenata. Pored eustatičkih pokreta E. Sües dozvoljava i pokrete drukčije prirode ali manjeg i lokalnijeg značaja.
        Ove ideje  Süessove  nisu u Europi od mnogih primljene, a u Americi, gdje se glavna važnost pridaje epirogenetskim pokretima, naišle su na veliki otpor. Među ostalim, Süessovim idejama je bio protivan i V. M. Devis. 
        Süessovi zaključci su rezultat analize pojedinih geoloških perioda i rasprostranjenja naslaga koje ih karakteriziraju. Morfološku primjenu našle su eustatičke ideje u velikoj morfološkoj monografiji H. Bauliga[6]) o Centralnom Masivu u francuskoj. Baulig konstatira, osobito u mediteranskom primorju Centralnog Masiva, erozijske nivoe vrlo uravnjene i među sobom paralelne. Ne samo da su paralelni i neporemećeni ovi izraziti nivoi, već je neporemećen i fosilizirani tok rijeke Ardeche, desne pritoke Rone. Na osnovi fosilizirane pontske faune (gornji miocen – francuska podjela u dolini Ardeche) bilo je moguće odrediti starost ovog toka. Erozijska baza fosilizirane doline nalazi se, prema mišljenju Bauliga, na 400 m današnje apsolutne visine. Poslije ovoga visokog stanja izvršila se je u donjem pliocenu regresija morskog nivoa do 100 m ispod današnjeg. Ali Baulig daje osobitu važnost spomenutim nivoima, koji se karakteriziraju neporemećenošću i paralelizmom. Ovi su nivoi stvarani pri ponovnom visokom stanju morskog nivoa u toku gornjeg pliocena. Prema osobinama ovih nivoa Baulig zaključuje da su se smjene erozijskih ciklusa vršile uslijed pomjeranja erozivne baze tj. nivoa mora, a ne uslijed pomjeranja kopnenih  blokova. Promjene erozivne baze bile su nagle i izdvojene dugim periodama potpune stabilnosti, za vrijeme kojih se vršio erozijski rad i uravnavanje zaravni. Oblici ranijeg ciklusa ostali su skoro nepromenjenim, što i pored vapnenačkog sastava, prema autoru, ukazuje da su se promjene vršile naglo, ne dozvoljavajući eroziji slijedećeg ciklusa da ih mnogo izmjeni. Prema tome ispitivani  prostor karakterizira se dugim periodama stabilnosti, kojima odgovaraju izraziti erozijski ciklusi, i kratkim periodama koje ih razdvajaju – što potpuno odgovara Süssovim idejama.
        Epirogenetski pokreti ne mogu objasniti ovakvu prirodu pokreta i položaj erozijskih nivoa. Nemoguće je objasniti da pokreti izazvani bočnim potiskom (jer su epirogenetski pokreti odjek u prostoru i vremenu orogenetskih pokreta) izdižu ravnomjerno vrlo prostrane i različitog sastava. 
        Eustatičko tumačenje Baulig provjerava rasprostranjenijem istih nivoa i u drugim područjima, koja su mnogo udaljenija od ispitivanog. On se ne zadržava i ne pridaje veliku važnost niskim nivoima koji su obično izrađeni u rastresitom, aluvijalnom materijalu. Ove su nivoe ispitivali francuski geolozi De Lamot[7] i Chaputi[8]. a Depert[9] je na temelju toga napisao jednu sintezu. Visina ovih nivoa ne prelazi 60 – 65 m relativne visine. Baulig pridaje mnogo veću važnost višim nivoima, jer su izrađeni u čvršćim stijenama, dakle, trajniji; među njima je razlika veća, pa ih je lakše utvrditi. Napokon, ako se utvrdi eustatička priroda ovih nivoa, onda to automatski vrijedi i za niže nivoe. U koliko niži nivoi ne bi bili paralelni sa višima to ne bi dolazilo od pomjeranja zemljišta ili nekog drugog tektonskog uzroka, već uslijed promjena u režimu riječnog toka tj. uslijed klimatskih promjena, kao što su bile glacijacije. 
        Kako smo već naglasili, Baulig smatra da se eustatička priroda nivoa najbolje provjerava konkordantnošću apsolutnih visina, i to serije erozijskih nivoa. Svi nivoi nađeni u jednoj seriji ne moraju se naći na drugim mjestima, ali glavni nivoi jedne serije moraju biti glavni i druge serije i među sobom paralelni, jer odgovaraju najdužim periodima erozije i jače su bili razvijeni, tako da ih erozijski oblici mlađih ciklusa nisu mogli uništiti. Kao glavne Baulig konstatira nivoe od 380, 280 i 180 m. Ovi su nivoi sukcesivno stvarani eustatičkim negativnim pomjeranjem morskog nivoa u toku gornjeg pliocena i kasnije. Prema tome najmlađa morfološka evolucija ispitivane oblasti uvjetovana je pomjeranjem eustatičkim pokretima.
        Baulig smatra da je veoma teško dokazati paleontološku sinkroničnost pojedinih nivoa, a u izvjesnim slučajevima to je i iluzorno (kao u vapnenačkim terenima i kod fosilnih zaravni). Najzad, paleontološke prilike se ne moraju mijenjati pri stvaranju raznih nivoa. To je slučaj i ranije spomenutih nivoa, koji su se stvarali u toku gornjeg pliocena, pri čemu se biljni i životinjski svijet nije mnogo mijenjao.
        Eustatička teorija ne negira da ima i nestabilnih oblasti, u kojima su neosporni mlađi pokreti drukčije prirode; ova teorija samo dokazuje da ima područja, koja su se u posljednjim geološkim vremenima pokazale kao stabilne. U stvari eustatizam se zasniva na poremećajima nestabilnih područja. Bez ovih poremećaja ne bi se mogle razumjeti promjene u zapremini morskih depresija, a s tim i promjene u visini morskog nivoa. Svakim drugim mogućim objašnjenjem ne može se eustatizam zadovoljiti, kao promjenom količine vodene pare u atmosferi, iščezavanjem kopnenih voda, pridolaženjem juvenilne vode u atmosferi preko vulkana, hidratizacijom minerala i dr. Svi navedeni uzroci mogu protumačiti kolebanja morskog nivoa malih razmjera, i takve bi se promjene vršile postepeno i periodično, dok morfološka opažanja traže nagle promjene sa dugim periodama stabilnosti. Jedino su velike glacijacije bile u stanju da znatno izmjene visinu morskog nivoa, ali o tome će kasnije biti posebno govora. Prema tome promjene u visini morskog nivoa neosporno dolaze uslijed promjena u zapremini oceanskih depresija tj. uslijed orogenetskih ili epirogenetskih pokreta. Baulig se vraća i prima ideju koju je već iznio E. Süess: «Zemljina kora se spušta i more se za njom povlači». Bitna je razlika između izloženog tumačenja i pristalica ideje o epirogenetskom pomjeranju kontinenata u tome što se ovim tumačenjem morfološka evolucija objašnjava kolebanjem morskog nivoa, dok protivna struja računa sa morskim nivoom kao nečim nepromjenjenim (Devis,[10],  Kayser,[11],  Haug [12], i dr.). I de Marton[13] dozvoljava, da se mrski nivo u toku raznih poremećaja morao kolebati iako ne prima eustatičko tumačenje.
        Do ovakvih zaključaka došao je Baulig svojim ispitivanjima u mediteranskom primorju Centralnog Masiva, ali smatra da samo univerzalnost istih pojava može opravdati njegove zaključke. U susjednom području u istočni Pirinejima konstatira izrazit nivo od 280 m. Na Sahelu u Alžiru general de Lamothe[14]  vršio je ispitivanja i utvrdio pliocene obalske linije od 325, 265, 204, 148, 103, 60, 31 i 18 m. Baulig je podvrgao detaljnoj kritici i analizi opažanja de Lamothea. Iz tih opažanja Baulig utvrđuje da to nisu obalske linije i njima odgovarajuće zaravni, već su to naprotiv fluvijalni nivoi, koji svojom visinom odgovaraju onima koje je on utvrdio na suprotnoj obali Sredozemnog mora; to osobito vrijedi za nivoe iznad 140 m.
        Iz Marinelijeva[15] članka o Cireianki Baulig konstatira da je i tamo veoma lijepo izražen nivo od 280 m. Iz raznih rasprava o kantabrijskoj obali (Sjeverna Španjolska) također konstatira odgovarajuće niže nivoe, do 180 m uključivo. Statističkom metodom morfološke analize francuskih topografskih karata Baulig utvrđuje u Armoričkom Masivu (Bretanja) odgovarajuće nivoe: 280-300, 185 do 200, 160-167, 120-128, 104-105, 86-93 i 65-70 m. Po obodu Pariškog bazena Baulig[16]  je našao vrlo izrazite nivoe od 180 i 280 m, a daleko prema istoku prilično nejasne tragove nivoa od 380 m. Kasnije je odgovarajuće nivoe Baulig[17] konstatirao i u oblasti Londonskog bazena. U raznim dijelovima Bretanje, radovima geologa Milona[18] nađeni su na visinama iznad 100 m, šljunci sa pliocenim školjkama, što za vrijeme pliocena. Bauligov učenik pokojni A. Nordon[19] utvrdio je u našoj blizini, u Dobruđi, erozijske nivoe, koji odgovaraju onima što ih je Baulig konstatirao na francuskoj teritoriji.
        Eustatičko tumačenje morfološke evolucije nema u sebi, prema Bauligu, ništa što se ne slaže sa onim što se do danas zna o geološkoj historiji odgovarajućih perioda. Promjena ove teorije se sve više širi radovima Bauligovih učenika. Ove ideje imaju danas osobito u Francuskoj veliki broj sljedbenika. Prema navedenim primjerima vidimo da su ove ideje primjenjivane na područja koja se nalaze na suprotnim obalama morskih depresija, na krajeve potpuno različitog sastava i među sobom mnogo udaljene. Analiza oblika navedenih  područja pokazuje potpun paralelizam i istovjetnost morfološke evolucije od donjeg pliocena na ovamo. Ovakvu evoluciju najlakše objašnjava eustatička teorija. Vrijednost navedenih dokaza ne zavisi od prostranstva oblasti, u kojima su konstatirani, već je njihova vrijednost u tome što dokazuju realnost i univerzalnost eustatičkih pokreta.
        Postavlja se pitanje, može li izostatizam objasniti navedene pojave. Teško je objasniti da se blokovi kontinenata s promjerom od više stotina kilometara, potpuno različitog sastava i izlomljeni rasjedima, izdižu strogo u istim razmjerima u svim svojim dijelovima. Morfološka opažanja traže da su se pokreti vršili naglo, i da su izdvojeni dugim periodama potpunog mirovanja, kojima odgovaraju dugi periodi rada vanjskih sila, a to se ne slaže sa prirodom izostatičkih pokreta. Napokon, erozijski rad se ne vrši istom brzinom u raznim dijelovima zemljine površine, već zavisi od jačine i osobina erozijskog agensa (klime) i otvorenosti stijena; prema  tome i izdizanje između raznih ciklusa ne bi moglo biti u svim dijelovima isto, kad bi se vršilo prema izostatičkim principima. Izostatičko tumačenje može se, dakle, u najboljem slučaju primijeniti na male i homogene oblasti, a nikako ne na oblasti ispresijecane tektonskim linijama i različitog sastava, kao što su oblasti o kojima je ranije bilo govora.
          Bauligove ideje podvrgao je kritici E. De Marton[20] u pariškom časopisu Annales de gėographie. De Marton priznaje da je Bauligovo, djelo jedno od najboljih u svjetskoj geomorfološkoj literaturi, ali mu izgleda da je autor radeći ovo djelo imao stalno pred očima eustatičku teoriju. Bauligove analize i opažanja vode prema tom zaključku,  koji De Martonu ne izgleda mnogo vjerojatan. De Marton priznaje da i u drugim područjima ima sličnih pojava, da plioceni marinski sedimenti leže diskordantno prema starijim naslagama, i nalaze se na velikim apsolutnim visinama. Pored toga sondažama su nađeni plioceni sedimenti u velikim dubinama, ne samo blizu današnjih obala već i u unutrašnjim bazenima (Panonski). Sve ove pojave tumačene su dosada, doduše često i bez velikih dokaza, lokalnim izdizanjem i spuštanjem. Eustatička teorija daje za sve to jedno opće i jednostavno tumačenje. Ali pogledana iz bliže ova teorija, kaže de Marton, izgleda malo vjerojatna. Za spuštanje općeg morskog nivoa od pontskog kata do donjeg pliocena za čitavih 500 m treba zamisliti ogromne depresije, koje bi progutale oko 180 mil. kubnih kilometara vode. Tektonika nam ne daje mogućnosti da to objasnimo niti historijska geologija pravo da u doba pretpostavimo tako velike pokrete i urušavanja Zemljine kore. Alpsko nabiranje već je u to doba bilo u glavnim crtama završeno, a prema Bauligovim idejama trebalo je biti u ovo doba. No čak ni ovo nabiranje ne bi moglo objasniti ovolike promjene. Za određivanje uzdužnih sinoptičkih profila de Marton smatra, da Baulig nije imao dovoljno podataka. Pokreti u Alpama vrše se i u toku pliocena i kvartara, pa je de Martonu teško vjerovati da je susjedni Centralni Masiv pri tome bio potpuno miran. Ali de Marton priznaje da je ova hipoteza dala dosada dobre i brojne radove, koji će sa novima pridonijeti da se po ovom interesantnom pitanju stvori definitivan sud.
        Izjasniti se za ili protiv eustatizma vrlo je teško; to se ne usuđuju, kako smo vidjeli, ni oni koji su mu u stvari protivni. Mi smo samo iznijeli činjenice i historiju ovoga pitanja, a nije nam bio cilj, da po tom pitanju stvorimo definitivan sud. Činjenice su tu, i poznavajući osobe koje ih iznose ne može se posumnjati u njihovu stvarnost. Interpretacija ovih činjenica na svaki drugi način nailazimo na velike teškoće. De Marton pretjeruje u svojim objekcijama, jer Baulig ne misli da su se urušavala samo oceanska dna, već to jasno dozvoljava i za kontinentalne dijelove; čak navodi kao primjer, koliko se morao spustiti nivo mora iščezavanjem egejskog kopna. Eustatičko tumačenje, kako ga primjenjuje njegov najjači zastupnik A. Baulig, odnosi se samo na mlađu morfološku evoluciju stabilnih kontinentalnih dijelova, koja je bila uvjetovana poremećajima nestabilnih dijelova, oceanskih i kontinentalnih dijelova.
                
II


        Prijeći ćemo na drugo pitanje, koje je po svojim manifestacijama iste a po uzrocima potpuno drukčije prirode. U ovom pitanju lakše ćemo doći do općeg zaključka, jer su nam događaji vremenski bliži, a dokazi za ovu pojavu mnogobrojniji i pristupačniji. U prvoj polovici prošlog vijeka (1842.) američki geolog  ch. Mac laren[21] promatrajući veličinu i prostranstvo pleistocenih ledenih pokrivača, došao je do zaključka da je uslijed ogromnih ledenih pokrivača nivo mora  za vrijeme glacijacija mogao biti 100 do 200 m niži od današnjeg. Nezavisno od ovih rezultata engleski geolog A. Taylor[22] smatrao je, da je nivo mora za vrijeme glacijacija bio niži oko 180 m.
        Ovi rezultati padaju u zaborav, i tek početkom ovoga vijeka Amerikanac R.A. Daly[23] dolazi do istih zaključaka ispitujući koraljne sprudove. Poslije ovoga broj radova po ovom pitanju je postao vrlo veliki i mi ćemo se zadržati samo na nekima. Francuski geolog G. Dubois[24] posvetio je više radova ovom pitanju. On je u jednom manjem radu, služeći se raznim ranijim rezultatima i svojim osobnim opažanjima, proračunao koliki je bio volumen leda za vrijeme pojedinih glacijacija i njemu odgovarajuća količina vode. Prema njegovim rezultatima nivo mora bio je za vrijeme maksimuma i glacijacije 144 m, a za vrijeme posljednje 90 do 100 m niži od današnjeg; a kad bi se otopila sva količina leda, koja se danas nalazi na zemlji, nivo mora bi se izdigao za 38 do 58 m. Oscilacije morskog nivoa za vrijeme glacijacija i sve pojave su s tim u vezi nazvao je H. Baulig[25] glacio-eustatizam.
        Za demonstraciju ovih pojava nećemo ići po raznim krajevima i literaturama; zadržat ćemo se u našim krajevima i na radovima koji o njima govore bilo da su na našem ili stranom jeziku.
        J. Cvijić[26] je u svojim prvim radovima o dinarskom primorju dokazao, da je u najmlađe geološko doba spuštanja zemljišta i potapanja kopnenih oblika. Na ovaj način on je tumačio postanak kriptodepresija duž naše obale. Postpleistoceno spuštanje sjevernog dijela Jadranskog Mora i perifernih dijelova, čija dubina nije veća od 90 m, dokazivao je A. Grund[27] ne isključujući pri tom mogućnost mladog izdizanja morskog nivoa, Cvijić[28] se uglavnom slagao sa zaključcima Grunda.
        Većina talijanskih ispitivača odlučno je bila protivna tezi o postpleistocenom potapanju sjevernog dijela Jadranskog mora. Oni su smatrali da Jadransko more nije nikada bilo kopno, već je naprotiv to bila depresija stalno ispunjena morem, koje je zahvaćalo veći dio Apeninskog poluotoka i zapadne dijelove Balkanskog. U prilog ovoj tezi išli su nalasci marinskog miocena i pliocena u području oko Skadarskog jezera i u drugim dijelovima zapadnog dijela Balkanskog poluotoka. Ove naslage, prema njihovom mišljenju, jasno dokazuju istovjetnost mlađe geološke historije istočnih i zapadnih obala  Jadranskog mora. Istočna, balkanska obala počela se ranije izdizati, još u miocenu, i zato su mlađe naslage na ovim oblama uglavnom erodirane i sačuvale se kao lokaliteti. Apeninski poluotok ostao je naprotiv još i u pliocenu uglavnom pokriveno morem. Prema njihovom mišljenju ne može biti govora o mlađim pozitivnim pomjeranjima morskog nivoa, jer se nivo mora na istočnim obalama još od miocena stalno negativno pomjerao, a na zapadnim od pliocena. Glavni zastupnik ovog mišljenja bio je poznati talijanski geolog K. De Stefani[29].
        B. Ž. Milojević[30] konstatira da se nivo mora u toku pleistocena kolebao. Prema geološkom profilu pleistocenih naslaga kod Nina on razlikuje tri negativna i tri pozitivna pomjeranja obalske linije. I on zaključuje da negativna pomjeranja odgovaraju glacijacijama a pozitivna interglacijacijama, i za vrijeme prvih stanja stvarale su se kontinentalne naslage, crvenica i les, a za vrijeme drugih taložile su se marinske pjeskovite naslage. Posljednje kretanje je pozitivno, ono još i danas traje. Važno je naglasiti da je prema ovom profilu nivo mora za vrijeme interglacijacija bio viši od današnjeg. Pleistocene marinske naslage nalazi B. Ž. Milojević na velikim visinama iznad današnjeg nivoa mora: na Mljetu na visinama od 84 i 100 m; na Visu na 75 i 90 m, a jugozapadno od Novigradskog mora, u islamskoj sinklinali na visinama od 111 do 165 m. Ovako visoki položaj pleistocenih marinskih naslaga tumači B. Ž. Milojević postpleistocenom izdizanjem odgovarajućih oblasti.
        Zadržat ćemo se osobito na dva talijanska rada, koja govore o promjenama nivoa Jadranskog mora u toku pleistocena. L. De Marchi[31] je iznio na kongresu talijanskog društva za unapređenje znanosti u Trstu 1921. godine svoja opažanja o tom pitanju. Na temelju talijanskih batimetrijskih karata konstatirao je de Marchi izobate sjevernog dijela Jadranskog mora. Izobate su djelo ocrtale submarinsko produženje korita Poa i drugih pritoka sjevernog dijela Jadranskog mora (Brente, Adige, Raše i dr.). Produženja su bliže obali nejasna jer su ih rijeke zatrpale mlađim aluvijalnim nanosima, ali dalje od obale tragovi potopljenih dolina postaju vrlo jasni. Ispod izobate od 110 m ovi  tragovi postaju nejasni i gube se u transverzalnoj depresiji, koja karakterizira najdublje dijelove sjevernog dijela Jadranskog mora. Prema izobatama de Marchia sjeverozapadna obala spomenute depresije je jednostavna, dok je jugoistočna dosta razuđena; zatim sjeverozapadna strana depresije ima mnogo veći nagib od jugoistočne. Na temelju ovih konstatacija de Marchi zaključuje da je sjeverozapadna strana dobila jednostavniji izgled i veći nagib nanosima riječnih tokova, koji su za vrijeme glacijacija dopirali do ove depresije. Prema de Marchijevom računu nivo Jadranskog mora bio je za vrijeme glacijacija oko 100 m niži od današnjeg. 
        Osobito je interesantan rad Talijana Magnania[32]  koji je štampan travnju ove godine u časopisu «L`Universo. Magnani je ispitivao područje oko Skadarskog Jezera. On u njemu  nalazi miocene i pliocene marinske sedimente na visinama do 300 m, koji su uglavnom  još od ranije poznati. Da li položaj ovih naslaga ide u prilog ranije izloženim eustatičkim pokretima, nećemo se sada na tome zadržavati. Poslije visokog pliocenskog stanja obalske linije nastupilo je regresivno pomjeranje u toku pleistocena. Magnani smatra da je nivo mora za vrijeme maksimalne regresije bio mnogo niži od današnjeg, vjerojatno oko 100 m, slažući se sa zaključcima de Marchia.
        Za vrijeme niskog stanja morskog nivoa erodirane su pliocene marinske naslage, koje su ispunjavale današnju depresiju Skadarskog jezera; od ovih naslaga očuvale su se samo izdvojene krpe. Za vrijeme  najnižeg stanja Morača je sa svojim pritokama tekla po dnu Skadarskog jezera. Iz ovog doba potiče duboka brazda duž Taraboša, staro korito, koju pokazuju batimetrijske karte. Pri tome se u vapnenačkom zemljištu vršio i krški proces, čiji se potopljeni oblici danas vide pored obale i nalaze po dnu jezera. Prema ovome područje oko Skadarskog jezera je premiocenska tektonska depresija, a kao erozijski oblik postala je za vrijeme stanja obalske linije u toku pleistocena. Današnji oblik i izgled dobilo je Skadarsko jezero tek poslije glacijacija, pri mlađem pozitivnom pomjeranju morskog nivoa. Rječica Kiri teče iz vododržljivog zemljišta sa južnih strana Prokletija i donosi veliku količinu rastresitog materijala. Delta i aluvijalna ravan ove rijeke su se naglo stvarale i doprle postepeno do stjenovitog grebena Taraboša; one su zagatile današnju jezersku depresiju, koja je istovremeno ispunjavana riječnom vodom Morače i drugih pritoka. Aluvijalni bedem Kiria pojačan je kasnije i aluvijalnom ravni Drima, koja se istovremeno ali sporije stvarala. Kroz ovo vrijeme Morača je uspjela  stvoriti aluvijalnu ravan oko ušća u jezero, ali ne i  ispuniti depresiju nanosima, jer je depresija prostrana a Morača relativno siromašna rastresitim materijalom. Da su tokovi u toku pleistocena imali drukčiji od današnjeg, kaže Magnani, vidi se po tome, što fluvijoglacijalne terase poniru ispod aluvijalne ravni i uzdužni profili ovih rijeka za vrijeme i poslije glacijacija među sobom se sijeku. Prema tome Skadarsko jezero nije spuštena krška depresija, već u stvari zagaćeno jezero.
        Da li su ideje o glacio-eustatičkim pokretima u svojim pojedinostima točne i da li će iznesena objašnjenja u budućim ispitivanjima održati, ne bismo se usudili tvrditi. Ali da glacioeustatizam,  kao donekle i eustatizam, otvaraju specijalne vidike u morfološkim ispitivanjima, i da daju vrlo sugestivna objašnjenja, mislim da je vrlo očito iz onoga što su o našim krajevima iznijeli Cvijić, Grund,  de Marchi, Milojević i najkasnije Magnani. O ovoj pojavi  mora voditi računa svako, tko vrši geomorfološka ispitivanja, osobito u primorskim područjima, iako glacio-eustatizam kao ni eustatizam ne isključuju u pojedinim slučajevima pokrete drukčije prirode.




________________
GEOMORFOLOŠKA ISTRAŽIVANJA NA KVARNERSKIM OTOCIMA I ZADARSKOM PRIMORJU[33]


        Od 14. kolovoza do 12. rujna 1949. godine vršio sam istraživanja na zapadno-kvarnerskim otocima i u zadarskom primorju. Na putu do Zadra pratio me je Vladimir Vičić, kartograf Geografskog instituta.
        Dosadašnji rad na morfologiji krša uputio me je na istraživanje ovog područja, u kome će se vjerojatno naći novi podaci za rješavanje osnovnih pitanja krške problematike. Način postanka zaravni, odnos morske razine i donje granice razvoja krških pojava i razvojna povezanost krških oblika – jesu glavni problemi krške morfologije. Zadovoljavajući odgovor na ova pitanja unio bi novo svjetlo i pridonio konačnoj spoznaji evolucije reljefa vapnenačkih terena.
        Postanak zaravni, objašnjavan je denudacijom[34], fluvijalnom erozijom[35], kombinacijom fluvijalnih i korozivnih procesa[36] i abrazijom mora[37]. Svako od ovih tumačenja predstavlja prekid krškog procesa i njegovu smjenu drugim morfološkim silama. Prema ovim mišljenjima izgubili bi vapnenci za izvjesno vrijeme specifične osobine i ponašali bi se kao normalne, nepropusne stijene. Teorija o podzemnoj cirkulaciji vode do donje granice vapnenaca, bez obzira na morsku razinu, pokolebala je navedena tumačenja. Nastali su sporovi i do sada nemamo opće  primljenog tumačenja o postanku prostranih zaravni jednog od najupadljivijih odlika dinarskog krša.
        Odnos morske razine i donje granice krških pojava vrlo je važan za pravilno rješenje trećeg i najvažnijeg pitanja. Objašnjenje postanka zaravni denudacijom i fluvijalnom erozijom pretpostavljalo je jedinstveni nivo vode u kršku osnovnu crtu. Međutim na temelju podataka koje su prikupili speleolozi voda u kršu se kreće pod hidrostatičkim pritiskom kroz složen sustav pećina i kanala do donje granice vapnenca i bez obzira na morsku razinu.
        Noviji radovi dali su uvjerljiva i za vapnenačke terene specifična objašnjenja o postanku vapnenačkih zaravni[38]. Na osnovi toga ukazuju se nove mogućnosti za rješavanje i drugih morfoloških problema.
        Istraživanjem krških predjela i proučavanjem batimetrijskih karata došao sam do uvjerenja, da se iz stvarnosti na Dinarskom primorju ne mogu povlačiti mjerodavni zaključci o odnosu morske razine i razvoja krških pojava. Na više mjesta u obalskom pojasu imamo kriptodepresije, a pred obalom podmorska vrela (vrulje), dok na batimetrijskim kartama vidimo, da je dno posuto zatvorenim udubinama. Sve ukazuje, da je dinarski primorski pojas sasvim ili djelomično potopljeno krško područje, sa svim odlikama, koje su s time u vezi.
        Proučavanje glavnih kriptodepresija, odlika potopljenih zavala i položaja mlađih naslaga, dalo bi podatke o morfološkoj evoluciji dinarskih krških predjela i geološkoj kronologiji glavnih procesa. Vransko jezero na otoku Cresu najljepši je primjer kriptodepresije, a obalni pijesci susjednih otoka i istarskog i dalmatinskog primorja služe kao prvo sredstvo za određivanje vremena i pokreta zemljišta.
        


Površina Vranskog jezera iznosi 5,75 km2; u smjeru SSZ-JJI jezero je dugo 5,5, a najveća mu je širina 1,5 km. Srednja visina razine je 16, a najveća dubina 84 m – dakle 68 m ispod površine mora. Voda je u ovoj kriptodepresiji slatka. Ogromni rezervoar sadrži preko 200 mil. m3 vode. Iako površinom zaostaje za Vranskim jezerom kod Biograda, ovo je jezero, zbog dubine i količine vode, najvažnije u Hrvatskoj. Značenje mu je to veće, što zapadno Kvarnersko otočje oskudijeva vodom i sada se izgrađuje vodovod, koji će iz ovog jezera opskrbljivati otoke Cres i Lošinj.
        Na uzdužnim stranama (sjeveroistočni i jugozapadni) prevladavaju vapnenci, dok se prema jugoistoku i sjeverozapadu produžuju pojasi dolomita, od kog su, osim malog dijela, sastavljene i obale  jezera. Dolomiti se intenzivno raspadaju i ispiraju, naročito u jugoistočnom dijelu, gdje su najbolje zastupljeni.
        Zavala jezera je eliptična oblika. Uzdužne strane su dosta strme, a batimetrijski podaci pokazuju, da se istom strminom podvodno nastavljaju. Ima razlika između vapnenačkih dijelova, koji su strmi, dok su na dolomitima podovi, gdje su se smjestila naselja. Na sjeverozapadu i jugoistoku obod je razgranatiji i pad blaži. Sa jugoistočnog  područja pritiče više povremenih potočića, koji su obrazovali razgrananu mrežu dolina, a obala je oko njihovih ušća močvarna i niska. Površinska erozija je slabije izražena na sjeverozapadnoj dolomitskoj strani. Jezerska se zavala, dakle, produžuje, osobito prema jugoistoku, dolinama, dok na uzdužnim stranama ima samo jedna vododerina (Strašna draga – na jugozapadnoj strani).
        Zavala je, dakle, u pojasu dolomita, jezgri antiklinale, ali je bilo i uzdužnih rasjednih pokreta, koji dolaze do izražaja u vapnenačkom grebenu Hrib, na jugoistočnoj strani jezera. Prilagođenost petrografskim odlikama pokazuje, da se zavala razvila selektivnom erozijom dolomita, dok su otporniji vapnenci zaostali. Jače raspadanje, podzemno ispiranje i okomita obrušavanja, poznate su odlike dolomita[39]. Karakteristične oblike, nastale ovim procesima, nalazimo na okolnim dolomitima otoka Cresa i u zavali samog Vranskog jezera. Najdublji dio jezera ima, prema Gavazzijevim[40] podacima, oblik izdvojene japage sa 35 m relativne dubine. Ovo bunarasto udubljenje je vjerojatno na mjestu najintenzivnijeg rada vode i odgovara nekadašnjem ponoru. Bila bi potrebna istraživanja termičkih i kemijskih odlika vode ovog najdubljeg dijela, da se utvrdi, da li jezero kroz ovaj otvor danas gubi ili prima vodu.
        Da bi stvorio što pravilniji zaključak o prirodi jezerske zavale, obišao sam srednji i južni dio otoka i promatrao odlike reljefa na dolomitima i vapnencima. Dolomiti su najbolje zastupljeni sredinom otoka, u zoni Hrasta-Belej, i na njima su krški oblici razvijeni u okomitom pravcu. Ističu se oblici pri dodiru dolomita i vapnenaca, osobito na kvarnerskoj strani. Kod tih kontaktnih oblika vapnenačke strane su strmije, jer zasijecaju glave slojeva. I valunski vinogradi na sjeverozapadnoj strani jezera prekrivaju strane i dno dola razvijenog u dolomitima.
        Dosadašnja opažanja upućuju, da je zavala Vranskog jezera nastala erozijom dolomita, a glavna os odgovara smjeru nabiranja i liniji radijalnih pokreta. Po zatvorenom obliku i podzemnom otjecanju zavala  ima krške odlike i nastala je u doba, kad je kraj imao veću nadmorsku visinu. Predjel je bio toliko visok, da su vodeni talozi i potoci mogli podzemno otjecati i odnositi izdrobljeno dolomitsko tlo. Ove konstatacije su vrlo važne za konačno određivanje vremena postanka zavale i objašnjenje neobičnih hidrografskih osobina.
        Odavno se raspravlja problem pritjecanja vode. Relativna konstantnost razine i temperature niže od onih u susjednom moru navele su R. Lorenza[41] na pretpostavku, da jezero snabdijevaju podzemne pritoke, hranjenje vodenim talozima na susjednom kopnu, u prvom redu na Velebitu. Ovu pretpostavku je prihvatio i geolog L. Waagen[42].  E. Meyer[43] i talijanski stručnjaci[44] zastupaju mišljenje, da jezero hrane samo padaline s njegova područja.
        Teorija o podmorskom pritjecanju vrlo je smjela i nije ničim dokazana. S druge strane količine padalina nisu dovoljne, da objasne stabilnost razine, naročito kad se uzme u obzir i djelomično vapnenački sastav obale. Tako se na visini razine nisu primijetile nikakve posljedice velikih suša u toku posljednjih šest godina. Na žalost, hidrometarski i meteorološki podaci nisu vremenski dovoljni niti sasvim pouzdani, a što je najgore, nisu ni očuvana detaljna opažanja. Prikupljeni usporedni podaci o količini i rasporedu padalina, o visini i kolebanju razine ne idu sasvim u prilog pretpostavci, da jezero hrane isključivo padaline. Ima slučajeva da količina padalina i razina jezera kolebaju u isto vrijeme i u istom smislu, ali opažanja su pokazala i takve slučajeve, da razina ostaje nepromijenjena i poslije velikih kiša, ne reagira na velike suše ili se izdiže znatno poslije kiša.
        Ostaju sasvim nepoznate termičke prilike i kemijski sastav dubokih dijelova jezera. U tom smislu bi trebalo organizirati istraživanja, jer bi to moglo unijeti novog svjetla u ovaj interesantni problem.
        Rezultati proučavanja morfoloških odlika podmorskog reljefa, u okolnom moru daju nove mogućnosti za objašnjenje hidrografskih osobina jezera. Prostranost jezerske zavale pokazuje, da se u dubinama ispod jezera u doba njena formiranja vršila snažna podzemna cirkulacija vode. Potopljene krške depresije na dnu kvarnerskih kanala svjedoče, da je krški proces bio razvijen do još većih dubina. Na dnu kanala sjeveroistočno od Cresa batimetrijski podaci ocrtavaju zavalu od 104 m dubine ili 36 m ispod dna Vranskog jezera. Dubine od preko 100 m imamo i u Pohlipskom (106 m) i Silbanskom kanalu (116 m) ili 48 ispod dna zavale Vranskog jezera. Zavala Vranskog  jezera nije, dakle, osamljena i najdublja. Cijelo područje kvarnerskog arhipelaga odlikuje se dubokim krškim oblicima, ispod kojih je, u doba kopnene faze, voda kružila složenim podzemnim kanalima i šupljinama. Kasnije je došlo do pozitivnog pomjeranja  morske razine i potapanja razvijenog krškog reljefa zajedno sa podzemnim kanalima, koji su mu odgovarali. Opstojanje dubokih vodoprohodnih šupljina omogućuje složenu cirkulaciju vode i podzemno pritjecanje Vranskom jezeru. Mogućnost gibanja vode u različitim dubinama objašnjava i činjenicu, što na obalama Cresa, u širini Vranskog jezera, nema znatnijih vrulja.
        Čudi da je reljef dna otvorenog mora na zapadu Cresa mirniji i dubine manje od onih u kvarnerskim kanalima. Otvoreno more je pliće (40-50 m) i dosta ravna dna. Mlađi obalski pijesci i prapor omogućuju objašnjenje ove činjenice. 
        Na stranama i obalama Unija, V. i M. Srakanama ima naslaga prapora, dok je otočić Susak pravi praporni ravnjak. Pjeskovitih naslaga ima i na južnim obalama Istre, dok na unutrašnjim, kvarnerskim obalama nema sličnih naslaga.
        Proučavao sam položaj i osobine prapornih naslaga na Unijama, V. i M. Srakanama i Susku. Polje, zapadni poluotok i glavna produktivna površina Unija sastavljena je od naslaga prapora, tamnožućkaste boje, dok je pri dodiru s vapnenačkim padinama pomiješan  s naplavljenom crvenicom. Abrazija je zasjekla praporni pokrov i otkrila podlogu krednih vapnenaca. Na ovim zasjecima, gdje je pokrov najdeblji (do 2,5 m) mogu se najbolje promatrati njegove odlike. Nema humusnih ni drugih interkalacija, iz čega se može zaključiti, da je nanijet neprekinutim procesom. Sporadične interkalacije  obalskih oblutaka nisu znak višeg stanja morske razine, već su nanijete jačim valovima i zatrpane urušenim praporom. Krpica prapora ima i na padinama Arbita, jugoistočnog poluotoka Unija, one su ostatak kontinualnog pokrova, koji je glavnim dijelom sprala voda ili odnio vjetar.
        Analogan je položaj prapora na V. i M. Srakanama. Očuvali su se uski pojasi, i to na pučinskoj strani bolje nego na kvarnerskoj. Najviše prapora ima oko prolaza, koji izdvaja dva otočića. Naslage su relativno tanke (do 1m) i obrađivanjem su izmijenile prvobitni habitus. Sa izloženih padina vjetar i kiša stalno odnose dragocjeno tlo, koje pažljivo sađena trstika (Arundo donax) samo djelomično čuva.
        Najdeblje i najtipičnije naslage prapora prekrivaju otočić Susak. Prapor je odredio i izgled otočića – zaravan sa strmim stranama, po čemu se upadljivo odvaja od okolnih vapnenačkih otoka. I ovdje prapor prekriva podlogu sastavljenu iz krednih vapnenaca, koji su ogoljeli duž obale. Prapor je žućkaste boje i finoće, koja odgovara panonskim vrstama. Nema humusnih zona, bogat je vapnom, te se luče brojne i raznolike konkrecije.
        Prapor određuje ne samo oblik već i život otoka. Duboko usječene pješačke staze (na Susku nema tovarne životinje), poljske zemunice, strmi praporni zidovi – sve podsjeća na klasični izgled prapornih predjela. Uz obalu su počeli graditi cementni zid, da bi se spriječilo razorno djelovanje valova i odnošenje dragocjenog tla. Aleje trstike i splet njena korijenja zaštićuju prapor pred ispiranjem i udarcima vjetra. Ovaj neobični otok pokazuje i druge posebnosti, koje su posljedica izoliranosti, monokulture loze, istaknutog položaja u moru, razvijena pomorskog života i sl. Susak je dragocjen objekt za raznovrstan studij i privlačan za nas, navikle na drukčiji tip naših otoka.
        I na Kurilima, zapadnom dijelu Lošinja, ima pješčanih naslaga. Poznat je ostatak pjeskovitih naslaga na sjevernoj strani Ista. Promatrao sam podmorske pijeske kod Punte Križa na južnom kraju Cresa i kod otočića Palacol. Oni su grublji i položaj im je sekundaran, uvjetovan morskim strujanjima.
        Dosadašnja upoznavanja prirode i rasprostiranja obalskih pješčanih naslaga i susjednog podmorskog reljefa osvjetljuju najmlađu morfološku evoluciju sjevernog jadranskog primorja. Pijesak i prapor su eolskog postanka i nanijeti su u doba, kad je morska razina bila niža. Rasprostranjenje i položaj ukazuju, da su ih nanijeli vjetrovi sjeverozapadnog kvadranta. Takve su prilike bile u vrijeme glacijacija. Za posljednje glacijacije bila je morska razina do 100 m niža od današnje.[45] U toku ovog kontinentalnog perioda taložile su sjeverne jadranske pritoke naplavine i obrazovale mirnu podmorsku plastiku. Prevladavali su hladni i suhi vjetrovi iz alpske anticiklone, nosili najfiniji materijal riječnih i morskih sedimenata i nanovo ga taložili na padinama prvih uzvišenja. Jednoličnost eolskih naslaga  pokazuje, da su nataloženi u toku jedne, i to posljednje glacijacije.
        Na osnovi ovoga dolazimo do zaključka, da je u toku kontinentalne prirode, u vrijeme glacijacija, zaravnjeno pučinsko dno sjevernog Jadrana i nastale razlike prema nemirnom krškom reljefu unutrašnjeg kvarnerskog dijela. Iz ovog dalje možemo zaključiti, da su glavna pozitivna gibanja starija od posljednje glacijacije, a vjerojatno i cijelog pleistocena. Nedostatak eolskih naslaga ranijih glacijacija može se shvatiti po brzom nestajanju prapora i pijeska posljednje glacijacije. Intenzivna erozija je uzrok, što su pijesci tako slabo zastupljeni na otocima zadarskog primorja, Glacioeustatičkim pokretima, izazvanim otapanjem leda posljednje glacijacije, došlo je do današnjeg stanja morske razine.
        Pijesci zadarskog primorja (na Viru, kod Privlake i kod Filip Jakova) imaju drukčije osobine. Crvenkaste su boje, sastojci krupniji i nejednaki. Prividno su uslojeni, to je, vjerojatno, posljedica kolebanja snage vjetra, koji ih je taložio. Konkrecije nastaju cementiranjem krupnijih vapnenačkih sastojaka, imaju brečast izgled i uvjetuju prividnu slojevitost. Staloženi su uglavnom na stranama izloženim prema sjeverozapadu, a to se slaže s općim položajem naslaga pijeska i prapora u istarsko-kvarnerskom području.
        Pijesci na zapadnoj obali Novigradskog mora i oko Smilčića imaju drukčiji položaj i izgled. Prvi su jednoliko zrnasti i lako se cementiraju. Na zaravni oko Smilčića imamo mnogo finije naslage. Čini se, da je ove pješčane naslage nataložio vjetar sa sjeveroistoka.
        Sastav i položaj pješčanih naslaga zadarskog područja ukazuje na njihovo različito porijeklo. Pijesci Vira, Privlake, Filip Jakova i Vrgade nanijeti su iz zatvorenih krških depresija, i to vjetrovima sjeverozapadnog pravca. Pijesci na obali Novigradskog mora i Smilčića potječu najvjerojatnije iz nanosa Zrmanje i naslaga na dnu Novigradskog mora i nanijeli su ih vjetrovi istočnog pravca. U zadarskom području sukobljavala su se, dakle, dva vjetra, jedan iz alpske anticiklone i drugi sa rashlađenih dinarskih planina.
        Dosadašnje proučavanje obalskog krškog reljefa i pleistocenih pijesaka pokazuje, da su ove pojave među sobom povezane. Usporedno promatranje svih nalaza na našoj obali doprinijet će ne samo poznavanju morfoloških procesa već i paleoklimatskih prilika. Bit će potrebno, da se ova istraživanja dopune i u tom cilju prouče i ostali lokaliteti.


                                                                         
                


 
________________
RELJEF NAŠE OBALE[46] 
        Jadransko more je veliki i izuzetno povoljno položeni zaljev Sredozemnog mora. Dok se Mediteran pruža smjerom W-E i dijeli kontinentalno pustinjsku Afriku od maritimnog poluotoka Europe, Jadransko more se pruža prema sjeveru i povećava raznolikosti i pitominu prstastog Europskog kopna. Jadransko primorje je glavna i najprivlačnija pomorska fasada prostranijeg kopnenog dijela Europe. Općim razvitkom, međunarodnim gospodarskim i duhovnim povezivanjem i potrebom osvježenja jača važnost primorskih fasadnih dijelova i dolaze do izražaja njihove osobine i prednosti.
        Suprotna jadranska primorja imaju različite značajke. Sjeveroistočno primorje gleda prema sunčanom jugozapadu i brdovito je; vijenac otoka, obilje zaljeva i poluotoka, strmi planinski lanci, otvoreni ravnjaci, izolirani brjegovi i pitome udoline uvjetuju raznolikost koju je teško sintetizirati i označiti jednim imenom. Raznolika i pretežno krška sredina je kroz dugu prošlost razbijala i izolirala život domaćih, a veze sa stranim svijetom bile su nedovoljne i sprečavane. Kad su u novije doba sagledane raznolikosti tog slikovitog i sunčanog primorja, posjetioci ga nastoje okarakterizirati jednim nazivom; «Jadran», «Adria» ili «Dalmacija». Pod tim nazivom se obuhvaćaju beskrajna pejsažna raznolikost i bogatstvo svjetla koje ističe kontrast između morskog plavetnila i surih i krševitih planina. Planinskim zidom su zaštićena pitoma zelena primorja, a duž obale se nižu bijela kamena naselja. Međe se gube jer se kontrastan kopneni pejzaž odražava u morskom ogledalu. Taj krajolik magično djeluje i privlači; trajno živi u sjećanju posjetioca i izražava se u umjetničkim ostvarenjima.
        Živimo u pokretačkom vremenu kad se vrijednosti mijenjaju. Dok su ljudi životarili odvojeno i ovisili o plodovima svoje okolice, važne su bile obradive ravnice te je po nekadašnjoj maloj luci Adriji na obali Padske nizine dan i naziv Jadransko more.
        Za današnjeg čovjeka kome trebaju osvježenja i raznolikosti nisko, sjeveroistoku izloženo i osjenjeno apeninsko primorje nije privlačno. Život Apeninskog poluotoka orijentira se prema sunčanoj jugozapadnoj tirenskoj fasadi. Kada se kaže privlačna riječ «Jadran» ili u stranom svijetu popularna «Adria», onda to podsjeća na pejzažnu ljepotu i raznolikost naše obale.
        «Naša obala» je ne samo fasada preko koje gledamo i održavamo veze sa svijetom, već i kapital koji donosi prihod u najrazličitijim vrijednostima. Opći razvitak i važnost naše obale traže da upoznamo osobine njenih oblika, da ih gledamo očima razumna čovjeka koji će u najvećoj mjeri uživati u ljepotama i koristiti ono što mu prirodna sredina pruža.
        Reljef, odnosno bogatstvo oblika površja najspecifičniji je i najprivlačniji element naše obale. Zadaća je ovog izlaganja da pridonese njegovu razumijevanju.
        Naša obala je ne samo specifična već se od susjednih primorja jasno odvaja. Proteže se smjerom NW-SE, od Tršćanskog do Medovskog zaljeva, između močvarnih primorja Furlanije i Albanije. Susjedne obale se razlikuju i smjerom pružanja.
        Naša jugozapadu izložena obalska fasada gleda morski bazen s čijim postankom i životom je povezan razvitak našeg primorja.


Jadranski bazen
        Jadransko more je izduženo u smjeru NW- SE od Maranske lagune do Otrantskih vrata 784 km ili 433 Nm. Izdvajaju se dva dijela: manji jugoistočni dio je pučinski, na njemu ima malo otoka i zaljevi su rijetki, tu je između Boke kotorske i Barija najveća i širina, oko 211 km ili 114 Nm (sl. 1).
        Palagruška uzina (119 km ili 59 Nm), između dalmatinskog arhipelaga i poluotoka Gargano spaja jugoistočni jednostavniji i sjeverozapadni složeniji dio. Uži dio između Ancone i Dugog otoka (122 km ili 66 Nm) ograničava s palagruškom uzinom središnji «viški» pučinski prostor gdje širina između rta Ploče i Pescare iznosi 178 km ili 97 Nm. Mlađa i istaknuta delta Poa približila se na 87 km ili 47 Nm poluotoku Istri i dobro ističe posebnost Tršćanskog zaljeva. Cjelokupna površina Jadranskog mora je 138.555 km2. Spomenuto površinsko dijeljenje je nepotpuno zbog raščlanjenosti naše obale koja dozvoljava izdvajanje daljih i manjih dijelova. Naprotiv ostale obale su uglavnom jednostavne.
        Površinski izgled je u skladu s oblikom bazena. Južni pučinski dio odgovara dobro izraženom i jedinstvenom bazenu eliptičkog oblika.
Na našim pomorskim kartama je označena kao najveća dubina 1399 m.[47]  Ovaj bazen se strmo spušta, osobito pred crnogorskim planinskim blokom. Na udaljenost od 50 km od Orjena imamo visinsku razliku od 3000 m. Strmina je neznatno smanjena pored obale za razliku od albanske, a dijelom i talijanske obale gdje su mlađi riječni nanosi stvorili velike pličine. Južnojadranska udubina je dimenzijama i izgledom najimpresivniji dio jadranskog bazena i ukazuje na snažna i mlađa gibanja kojima je nastala.
        Sjeverozapadni dio je znatno drukčiji i plići. Izobata od 100 metara povezuje s južnojadranskom udubinom prostor čija os uzdužno pruža (sl. 1) izobata od 150 ograničava prostor oblika T u kome je i dalje glavna komponenta uzdužnog smjera; dok izobata od 200 m zatvara «jabučku udolinu» koja je transverzalno izdužena duž linije Šibenik-Pescara. U ovoj udolini je «Najade» izmjerila najveću dubinu od 266 m.[48] Smjer Jabučke udoline je suprotan općem pružanju jadranskog bazena, a ne slaže se ni s reljefom pribrežnog kopna te traži posebna objašnjenja. Provjeriti original
        Dok se južnojadranska udubina preko palagruškog praga povezuje s Jabučkom udolinom ova se oštro graniči sa «sjeverozapadnom podmorskom ravnicom». Od Jabučke udoline do furlanske obale morsko dno se postepeno izdiže i ima izgled prostrane ravnice. Kad bi se morska razina spustila za 100 m, pokazala bi se prostrana sjevernojadranska ravnica; naprotiv na jugu bi se more neznatno suzilo a naši otoci bi postali dio kopna. Jadranska zavala, i pored svoje povezanosti, ima unutrašnje razlike koje su sigurno i odraz nejednake prošlosti.
Slika 1. Dubine i obale jadranskog bazena
Jasno se izdvaja manji dublji i pučinski dio te veći raščlanjeniji na sjeverozapadu. U sjeverozapadnom dijelu je i izrazita razlika između naše raščlanjene i apeninske  jednostavne obale. Unutar otočnog niza, osobito u kvarnerskom sektoru su potopljene krške udoline.        


Postanak jadranskog bazena
        Glavne crte Europskog kopna nastale su alpskom orogenezom koja počinje u postkredno doba pred oko 50 milijuna godina, nastavila se kroz mlađu geološku prošlost i vjerojatno se još nije smirila. Ovim snažnim i složenim gibanjima nastao je živi reljef planinske ili kako stručnjaci zovu, «nove Europe» (sl. 2). Jadransko more je dobilo svoj današnji izgled tim, relativno mlađim gibanjima. 




Slika 2. Građa i sastav mediteranskog prostora (prema Machatscheku)
Mlađim alpskim nabiranjem određene su glavne crte reljefa. .Jadransko more je vezano za zavalu koja je ostala između Apeninskog gorja, Alpa i Dinarskog gorja 
1. dijelovi starih masa
2. mlađe naslage
3. neporemećeni mezozojski slojevi
4. planinski lanci alpskog boranja i
5. glavne rasjedne linije


        Vapnenci, dolomiti i raznolike naslage fliša[49] su glavni sastavni dijelovi naše obale i otoka. Vapnence nalazimo i na suprotnoj apeninskoj obali u Apuliji, Monte Garganu i okolici Ancone. Dok su vapnenci kod nas naborani, na apeninskoj strani su ostali i do danas neporemećeni. Nakon poremećaja krednih vapnenaca istaloženi su u plitkim morskim zavalama raznoliki slojevi lapora, glina, glinenaca, pješčenjaka i vapnenaca koje obuhvaćamo nazivom «fliš». Sredinom je tercijara pred oko 15 milijuna godina glavna faza nabiranja koja je zahvatila i slojeve fliša. Snažnim tlakom nastale su moćne bore, valovito su poredani vijenci uzvisina i udolina. Snažan tlak je bio sa sjeveroistoka i u primorskom pojasu su jedne bore polegle na druge. Na mnogo mjesta su nastale pukotine i gibanja velikih dijelova kopna.
        Ovim oligomiocenim (jer se izvršilo u prijelazu oligocena i miocena) pokretima postalo je kraj srednjeg i sjevernog dijela Jadranskog mora kopno i nemamo dokaza da je sve do najmlađe geološke prošlosti ono bilo zahvaćeno morem. U tome je velika razlika prema suprotnoj apeninskoj strani i albanskom primorju koje je u ovoj mlađoj geološkoj prošlosti prekrivalo more i staložilo velike količine naslaga.
        Lanci snažnog oligomiocenog boranja redovito se pružaju u tzv. «dinarskim smjerom» NW-SE, ali u srednjem dijelu imamo u tzv. Hvarskom smjeru W-E još neobjašnjeno odstupanje. Isto tako nije dovoljno objašnjeno zašto visoki dinarski lanci završavaju duž današnje obale, a dalje u otocima su mnogo slabije naglašeni ili su slojevi ostali gotovo neporemećeni kao u Istri – slično spomenutim krednim slojevima na apeninskom primorju.
        Tokom dugog vremena sprane su sa sjeverozapadnog kopna flišne naslage, a ostali su ogolićeni vapnenci. Flišne naslage su redovito sačuvane tamo gdje su bile spuštene među vapnence ili su njima bile djelomično pokrivene. Ovi otoci nepropusnih stijena su veoma značajni za današnji izgled i gospodarsku vrijednost naših primorskih krajeva. Njihovim trošenjem se stvara rahlo tlo, to su pojasi zelenila i obrađenog tla i iz njih se ocjeđuju vode izvora ili zadržavaju i izvode na površinu, preko moćnih vrela, tekućice iz krškog podzemlja.
        Otapanjem i širenjem pukotina u ogolićenom vapnencu razvio se krš. Vode poniru u dubine i odnose ono malo rahlog tla, a u povoljnim uvjetima se u pukotinama zadržavala crljenica, netopivi ostatak vapnenca, od koje se s vremenom razvio boksit.
        U ovom dugom kopnenom razdoblju smjenjivala su se razdoblja mirovanja i gibanja. Planine su snižavane i krajevi uravnjavani i ponovnim pokretima su nastajale neravnine. Spuštanjem su formirane jezerske zavale koje su ispunjene nanosima sa naslagama ugljena. Nemamo tragova na osnovi kojih bi mogli obnoviti  ove smjene, imamo sigurnije podatke tek za najmlađe razdoblje.
        U vremenima mirovanja spiranjem su sniženi viši i zatrpani niži dijelovi. Zatrpavanjem pukotina spriječeno je poniranje voda i otapanjem su snižena vapnenačka uzvišenja, osobito u povoljnim klimatskim prilikama. Tako su nastale prostrane zaravni kao u sjevernoj Dalmaciji, Istri, oko Cetine i Neretve. Ovo posljednje razdoblje se završilo krajem pliocena i početkom pleistocena ili pred oko milijun godina.[50] Gibanja krajem pliocena i početkom pleistocena veoma su značajna u općoj povijesti Zemlje, a posebno Jadranskog mora. Možemo nešto više reći o prošlosti i razvitku našeg kraja kroz ovo kratko i mlado doba. U tom mladom vremenu nastupilo je zahlađivanje na Zemlji, a time borba za opstanak i prilagođivanje organskog svijeta, pri čemu se izdvojio homo sapiens.
        Gibanjima početkom i tokom kvartara Jadranska zavala je dobila svoj današnji izgled i počela je njena mlađa morska epoha, koja se poklapa s fazom ljudske prošlosti. Prije toga more je imalo znatno drukčije prostranstvo i međe; prekrivalo je kraj današnjih Apenina i staložilo goleme naslage lapora, pješčanika i sličnih sedimenata. Spiranjem ovih mekših i izdignutih naslaga apeninske pritoke mladog Jadranskog mora nanose mnogo materijala i stvaraju močvarne obale. Gibanjima duž meridijanske obale od Medovskog zaljeva do Valone prekinute su mlađe morske naslage niske Albanije (sl. 3). Dok je jedan dio postao kopno, drugi je spušten u južnojadransku zavalu što upućuje na njenu mladost.[51] Smatra se da je kopnena veza između Apulije i suprotne albanske obale prekinuta tek krajem pliocena.


Slika 3. Položaj jugoistočne zavale jadranskog bazena (prema E. Novacku)
Duž meridijanske obale, Medovski zaljev –Valona, prekinula je zonu mlađetercijarnih naslaga srednje Albanije. 
1. dinarska zona
2. stara pelagonijska masa
3. mladotercijarne flišne naslage i
4. neporemećeni mezozojski vapnenci


        Tvrdnja o suglasnosti geološko-morfološke evolucije apeninskog i dinarskog jadranskog primorja je dakle sasvim neopravdana.[52] Tokom mlađeg tercijara (miocen, pliocen, a čak i početak pleistocena) glavnina apeninskog primorja je pod morem, a na našoj strani imamo samo tragove kopnene evolucije. Pokretima na prijelazu iz pliocena u pleistocen počela je evolucija današnjeg primorja.[53] 
        Pokretima su nastale neravnine i egzogenim razaranjem kraj postepeno dobiva današnji izgled. Ojačali su spiranje i erodiranje izdignutih nepropusnih stijena, u vapnencima se povećao broj pukotina kroz koje ponire voda i odnosi rahli materijal. Spiranjem i erozijom nepropusnih stijena dolaze do izražaja razlike prema vapnencima u kojima zaostaju visoki strmci. Erozijom nepropusnih stijena nastala su proširenja u riječnim dolinama ili izolirane udoline uvala i polja. Vodom i trošnim materijalom, koji su nosile iz nepropusnih stijena, rijeke su u vapnencima usjekle uzane i duboko kanjone (Mirna, Raša, Zrmanja, Krka, Cetina, Neretva, Morača i dr.).
        Pleistocene klimatske promjene su uvjetovale da je ovo mlado i za nas najvažnije geološko doba bilo naročito složeno. Za vrijeme hladnih razdoblja ostajale su tokom zime na kopnu goleme količine vode, koje su padale kao snijeg, a u toku svježih ljeta nisu otapane, već su se pretvarale u led. Iz godine u godinu more je ishlapljivanjem gubilo više nego što mu je priticalo. Negativna bilanca se odrazila na opće spuštanje morske razine.[54] Računa se da se tokom posljednjeg hladnog doba morska razina spustila do 100 m (sl. 4). Tada su svi naši otoci bili dijelovi kopna. Rijeke su se po dnu današnjih kanala produživale do morske obale. Otapanjem leda na kraju hladnog razdoblja povratile su se u morske zavale goleme količine voda i razina se izdigla do današnjeg stanja.
Slika 4. Obala u hladno pleistoceno doba
Visoke Alpe je prekrivao led i spuštao se do Lombardske nizine. Manje krpe leda bile su  i na našim najvišim planinama, ali zbog malog prostranstva nisu ucrtane. Otoci hrvatske skupine bili su pri niskom stanju morske razine, istaknuti dio kopna.
Glacioeustatičko izdizanje morske razine je u znanosti općeprihvaćena i sigurna činjenica. Tim promjenama postaju razumljive mnoge pojave[55] za koje su ranije tražena posebna i nevjerojatna objašnjenja.
        Istaknuti otočić Susak je sastavljen od finog pijeska i prašine te odudara od naših stjenovitih otoka i grebena[56]. Krpe analognih naslaga nalazimo na susjednim otocima, na obali Istre, u okolici Zadra i čak kod Lumbarde na Korčuli. Taloženje ovih naslaga postaje shvatljivo ako imamo u vidu odnose kopna i mora i klimatske prilike tokom hladnog vremena u pleistocenu. Sjeverni dio Jadranskog mora bio je prostrana nizina. Po ovoj nizini vijugaju rijeke koje pritiču s Alpa (sl. 5). 
Slika 5. Produženje rijeka preko ravnice na mjestu sjeverozapadnog jadranskog mora u doba hladnog pleistocena (prema I. de Marchiu)
Ističu se izoliranje krške udubine unutar današnjeg otočnog niza


U toplijim dijelovima godine kad se na planinama otapa snijeg i led rijeke nose goleme količine materijala i razlijevaju se preko nizine. U hladnim razdobljima naprotiv rijeke  donose malo vode; tada se pojača toplotna razlika između hladnih planina i toplijih primorja. Zapuhuju buri slični, hladni i suhi vjetrovi  i iz osušenih naplavina odnose finu prašinu  i pijesak koje ponovno talože na zaprekama. Ovi nanosi vjetra su dokaz da je glavnina sjevernog dijela današnjeg Jadranskog mora u hladnom pleistocenu bila kopno. Ima i drugih dokaza da je sjeverozapadni dio Jadranskog mora u hladno pleistoceno doba bio sveden na prostoran zaljev približno unutar današnje  izobate od 100 m. Srodnost flore i faune na Monte Garganu i na našoj obali upućuje da je u nedavnoj prošlosti dolazilo ili do kopnene veze suprotnih obala ili su među nizom otoka bile tako male udaljenosti da su organizmi na različite načine mogli migrirati.
        Posljednja faza evolucije primorskog reljefa označena je dakle općim izdizanjem morske razine i potapanjem niskih dijelova kopna zbog otapanja leda i povećanog pritjecanja vode. Na mladoj obali imamo slaganje kopnenog reljefa i obalske raščlanjenosti; kopnene udoline ili drage se završavaju zaljevima i brdska rebra poluotocima. More je potopilo donje dijelove riječnih dolina i tako nastali zaljevi poznati su u stručnoj literaturi pod španjolskim nazivom «rijas». Ovi zaljevi su na našoj obali posebnog tipa i u skladu s osobinama kopnenog reljefa.
        Tvrdnja da se morska razina u najnovijoj fazi općenito izdiže povlači dva problema. Prvi je da je na nekim dijelovima primorja konstatirano da su pleistoceni marinski sedimenti iznad današnje obale.[57] Iz toga neki istraživači zaključuju da je morska razina bila viša od današnje. Smatramo da ove lokalne nalaze treba i na odgovarajući način objašnjavati. Naše primorje je tektonski mlado pri čemu su se pojedini dijelovi različito ponašali. Jača lokalna izdizanja su sasvim shvatljiva i to ne mora imati opći karakter. Čak je i za najmlađa glacioeustična izdizanja morske razine utvrđeno da su nejednaka u različitim dijelovima, što je posljedica njihova diferenciranog gibanja.[58] 
Mnogo je popularnije drugo pitanje. Suprotno sigurnom glacioeustičkom izdizanju morske razine kod nas je rašireno mišljenje da se naša obala spušta, a suprotna apeninska izdiže i da iznos ovih različitih kretanja ima i historijsko značenje. O ovom značajnom pitanju se i stručno raspravljalo i nije utvrđen siguran dokaz da bi ova pojava bila opća.[59] 
Glacioeustatičko pozitivno gibanje morske razine je opća pojava; nastavlja se i kroz povijesno doba, i to za desetljeće 1,1 cm ili za 2000 god. 220 cm. Mareografska mjerenja u nekim sjeverozapadnim lukama su utvrdila da je iznos ovih promjena različit iz čega se zaključuje različito ponašanje pojedinih dijelova,[60] na što smo već ukazali.
Duž naše obale su utvrđeni antički spomenici na dnu mora. Kopnene građevine su mogle dospjeti u današnji podvodni položaj i urušavanjem što je u kršu čest pojava, isto tako su česta kliženja u obalskom pojasu. Temelji mnogih antičkih obalskih građevina su i podvodno građeni. Nisu utvrđeni pojavi koji bi opravdali tvrđenje o nekom posebnom spuštanju naše obale, naprotiv, imamo dokaza koji suprotno ukazuju. 
        Teška zgrada Dioklecijanove palače u Splitu građena je na nepropusnom i mekšem flišnom zemljištu te je razumljivo da je tokom vremena malo «sjela». Uz to se, prema općeutvrđenom pozitivnom gibanju, morska razina izdigla tokom 1650. god. Za 176 cm. Kad se tome doda spomenuto usjedanje, onda se može ustvrditi da se morska razina izdigla za 2,5 m, a utvrđene činjenice ne zahtijevaju više. Kad bismo naprotiv, računali sa senzacionalnim iznosima spuštanja, o kojima se bez osnova govori, onda bi po palači danas šetale ribe.
        Iz ovog što je rečeno očito je da se naša obala drukčije ponaša od suprotne apeninske – znatnim dijelom sastavljene od mlađih tercijarnih sedimenata koji se intenzivno spiraju, klize i rijeke talože na obali goleme količine nanosa – kopno se dakle širi. Pritoci s Alpa su tokom pleistocena nanijeli goleme količine šljunka i sada nanose mnogo finijih naplavina. Nanosima Poa i drugih rijeka širi se Lombardska nizina i ranije luke (npr. Adria) su ostale daleko u kopnu. 
        Drukčiji proces imamo na našoj obali. Rijeke iz Krša donose malo materijala. One nisu uspjele ispuniti svoje potopljene doline (Zrmanja i Krka) ili samo djelomično (Mirna, Raša, Cetina i sl.), ali Neretva koja je iz svog gornjeg toka nanosila (prije jablaničke brane) mnogo materijala nataložila je deltu i proširila je prema moru. U posljednjem slučaju imamo pojavu analognu onoj na apeninskoj obali kao i na ušćima albanskih rijeka. Bojana i njena pritoka Kiri su nanijele velike plavine i zatvorile zavalu Skadarsko jezero, koje su ispunile Morača i druge pritoke.
        Promjene na obali su dakle u skladu s procesima na kopnu u pozadini, zbog toga naša obala krša ima posebne osobine. Prevaga vapnenačkog sastava, građa naslaga i složena lokalna gibanja su, uz opće izdizanje morske razine, odlučujući za reljef naše obale. Razlike među pojedinim dijelovima primorja odražavaju se u oblicima obale.
                
Naša obala
        Naša obala se ističe smjerom pružanja NW-SE i odsustvom niskih priobalskih ravnica. Brdovito primorje je poznato po svojoj raščlanjenosti i bogatstvu otoka, ali među pojedinim dijelovima su izrazite razlike.
        Zračna udaljenost od krajnjih dijelova naše obale na međama prema Italiji i Albaniji iznosi 628 km, a dužina kopnene obale 2092 km[61] ili koeficijent 1:3,3. Međutim obale otoka su duge 4024 km što čini s kopnenom obalom 6116 km, a to znači koeficijent 1:9,7! Jugoslaviji od kontinentalne obale (3737 km) Jadranskog mora pripada 50%, a kad se uzme u obzir stvarna obala, tj. s otocima (cjelokupna 7867 km, a jugoslavenska 6116 km), onda se ovaj udio penje na 78%, Italiji 16%, Albaniji 5%, Grčkoj 1%. Ovi upadljivi odnosi odražavaju posebnosti naše obale i njeno značenje.
        Prevaga vapnenačkog sastava uvjetuje glavne specifične osobine naše obale. Na vapnencima se razvio krš, voda ponire, nastaju zatvorene udubine, a u podzemlju brojne šupljine. Površinske tekućice su rijeke i kroz vapnence protječu kanjonima, koje su usjekle vodom i trošnim materijalom iz nepropusnih stijena. Udio nepropusnih stijena je mali i njihovim spiranjem i erozijom nastale su udoline okružene krševitim vapnencem. Potapanjem ovog raznolikog i pretežno krškog reljefa nastali su glavni oblici naše obale, za koju možemo u prvom redu reći da je krška. Glavna osobina ove obale je da su potopljene mnoge izolirane udubine analogne onima na kopnenom kršu.[62] 
        Općedinarski smjer NW-SE nije izražen u svim dijelovima. Isto tako i otočni niz nije opća osobina. Ima dijelova koji odstupaju od dinarskog smjera i nemaju otočnog niza. Na osnovi ovih razlika izvršit ćemo unutrašnju podjelu i ukazati na posebnosti.
        Izdvajaju se tri dijela, dva manja pučinska sa NW i SE, istarski i crnogorski i veći otočni i središnji dio, ali i u otočnom dijelu postoje unutrašnje razlike. Otočni dio je ne samo najveći već i specifični dio naše obale.
        Trokutasti poluotok Istra odudara od općedinarskog smjera. Zapadna obala od Savudrije do Kamenjaka (sl. 6) pruža se smjerom NNW-SSE, a jugoistočna, od Kamenjaka do Preluke, gotovo je okomita SW-Ne na opći dinarski smjer, analogan je i smjer sjeverozapadne obale od Savudrije do Milja. Istočnim rubom Istre povijaju se lanci Ćićarije i Učke iz općeg dinarskog smjera u smjer N-S, ali Kvarner prekida vezu meridijanskog lanca Učke s njegovim produženjem na otoku Cresu. Ova transverzalna obala je najvjerojatnije nastala radijalnim gibanjima.
                
Slika 6. Istra i kvarnerski sektor
Trokutasta Istra ima dosta jednostavne obale. Naprotiv kvarnerski sektor je mnogo složeniji i među otocima su potopljene krške udoline.
1. vapnenačka zaravan crvene Istre
2. fliš sive Istre
3. vapnenačke planine bijele Istre


        Istra se po svojoj građi razlikuje od ostalog našeg primorja. Od planinskog ruba, «bijele Istre» na NE, prema moru se spušta niži i dosta otvoren prostor. Glavnina tog nižeg prostora ili Istre u užem smislu sastavljena je od vapnenaca, koji su neporemećeni ili blago izvijeni.[63] Vapnenci prevladavaju u jugozapadnom obalskom dijelu, nagriženi su ponikvama i dosta pokriveni s crvenicom, «crvena Istra». Središnjim dijelom Istre od sjeverozapada prema jugoistoku protežu se u obliku trokuta nepropusne flišne naslage. Osnovica trokuta je na jugoistočnoj obali Tršćanskog zaljeva, a vrh kod Plomina. U toj unutrašnjoj «sivoj Istri» izbijaju vrela i nastaju tekućice. Spiranjem nepropusnih flišnih naslaga nastale su unutrašnje zavale Buzeštine, Pazinskog potoka i Čepićkog polja koje su kroz vapnenačku «crvenu Istru» otvorene prema obali kanjonskim dolinama Mirne, Lima i Raše. Iz flišnog primorja pritječu prema Tršćanskom zaljevu otvorene doline Dragonje i Rižane.
        Oblici obale su u skladu s reljefom kopna. Na obali Tršćanskog zaljeva su otvoreni zaljevi: Miljski, Koparski i Piranski koji odgovaraju dolinama u flišnom kopnu. Na zapadnoj pretežno vapnenačkoj obali su Tarski zaljev i Limska draga; analognih su osobina Raški kanal i Plominski zaljev, kao i neki manji oblici na jugoistočnoj, kvarnerskoj obali.
        Posebnu grupu oblika čine Pulska luka, Medulinski zaljev i neki manji zaljevi u najužnijem dijelu poluotoka. Tu su raščlanjeni zaljevi, koji se sastoje od međusobno povezanih bazena kojih su dna redovito dublja od spojenih dijelova. Između zaljeva su brojni otočići ili poluotočići. Taj tip sitno raščlanjene obale prevladava na zapadnoj obali (južno od Tarskog zaljeva) i na Brijunskim otocima. Obalski oblici su skladu s krškim reljefom na obližnjem kopnu.
        Oblici raščlanjenosti istarske obale nastali su mlađim glacioeustičnim izdizanjem morske razine pri čemu su potopljene niže doline i krške udubine; obalski oblici su u skladu s kopnenim reljefom. Izdizanjem morske razine potopljene su otvorene doline i nastali zaljevi rijaskog tipa prema Tršćanskom zaljevu. Donji dijelovi dolina bili su širi i plići što se ogleda i u osobinama zaljeva.
        Kroz vapnenački kraj «crvene Istre» priticale su iz srednjeg flišnog kraja Mirna, Pazinski potok, Raša i Plominski potok. Kanjonske doline u vapnencima su bile uzane i duboke. Otvaranjem ponora kod Pazina ostala je «Draga» suha.[64] Slično je bilo i s Boljunčicom, koja je ponirala na južnom kraju Čepićkog polja te je dio prema Plominskom zaljevu ostao suh.[65] Mirna i Raša koje su primale veće količine vode ostale su i dalje površinski tokovi. Zatvorena udubina (-57) na dnu Kvarnera upućuje da je Raša bila ponornica u doba niskog stanja razine mora tokom hladnog pleistocenskog perioda (sl. 5).
        Mlađim izdizanjem morske razine potopljene su uzane i duge doline istarskih rijeka i nastali su karakteristični zaljevi, «kanali» i «drage». I u ovom najmlađem razdoblju, koje traje do 25000 god., nastale su značajne promjene. Potopljene suhe doline Limske drage i Plominskog zaljeva su ostale nepromijenjene jer se u njih ne ulijevaju rijeke i ne nanose taložine.[66] Naprotiv, Mirna je iz fliša srednje Istre nanijela mnogo nanosa i gotovo zatrpala dugi zaljev koji se protezao njenom dolinom. Slično je i kod Raše koja je svojim nanosima zatvorila dolinu Krapanskog potoka i uvjetovala izdvajanje jezera.[67] Analogne naplavne ravnice nalazimo i pored ušća Rižane i Dragonje. U razvitku obale vidimo suglasnost s procesima na kopnu. Rijeke u skladu sa sastavom i svojom snagom nanose trošan materijal i mijenjaju obalnu crtu, a u suhim dolinama krša obala se ne mijenja; isto vrijedi i za manje zaljeve vezane za doline potoka.
        Izdizanje morske razine je poplavilo krški kraj. U ponikvama i uvalama su nastali složeni zaljevi međusobno povezani plićim dijelovima; uzvišenja su zaostala kao otočići i poluotoci. Na detaljnim pomorskim kartama vidimo da je more prekrilo tipične krške oblike. Krška obala je najbolje izražena na krajnjem južnom dijelu poluotoka, oko Pule, ali je konstatiramo duž cijele zapadne obale do Savudrije. Brijunsko otočje kao i bezbroj otočića i grebena duž zapadne obale Istre dio su potopljenog krša; batimetrijska mjerenja su otkrila mnogo potopljenih krških udubina.
        Istra se postepeno spušta prema podmorskoj ravnici sjevernog Jadranskog mora, koja je u hladnom razdoblju bila kopno. Na obali su ostali tragovi te kopnene faze. Led je razarao planine i riječni nanosi su prekrivali sjevernojadransku ravnicu. U hladno doba su zapuhivali snažni i suhi vjetrovi, odnosili najsitnije sastojine i nanovo ih taložili pored zapreka. Na više mjesta duž istarske obale nalazimo nanose vjetra koje danas vode spiraju i more razara. Nanosi vjetra su jedan od elemenata istarske plodnosti i uzrok da «njive dopiru do obale».
        Nejednako ponašanje pojedinih dijelova obale uzrok je lokalnim razlikama. Tragovi morskih sedimenata upućuju da je oko Savudrije bilo mlađeg izdizanja kopna, a postepeno izdizanje je smanjilo iznos glacioeustatičkog potapanja u okolici Pule.[68] Dalja opažanja i istraživanja sigurno će otkriti još mnogo detalja.
        Središnji otočni dio naše obale je ne samo najveći već i najznačajniji (sl. 1). Slojevi su jako nabrani. Lanci brda i planina su sastavljeni od vapnenaca, a u paralelnim udolinama očuvane su naslage fliša ili manje otpornog dolomita. U vapnencima je razvijen duboki krš kroz koji voda ponire, nepropusne naslage fliša su uglavnom erodirane. Mlađim izdizanjem morske razine potopljene su tektonsko-erozijske udubine i pretvorene u kanale između kojih su paralelna vapnenačka uzvišenja zaostala kao otoci i poluotoci. Prevladava, dakle, krška priroda obale, ali unutrašnje raznolikosti su velike.
        Kvarnerski sektor se ističe velikom dinamikom reljefa (sl. 6). Okružen je planinskim vijencem (Učka 1396 m, Snježnik 1796, Risnjak 1528, Bijele stijene 1336 m), a dubine su u kanalima preko 100 m i nalazimo ih u zatvorenim udubinama krškog tipa. U najužem dijelu Podgorskog kanala dubine u zatvorenim udubinama padaju do 106 m, a u zračnoj liniji oko 9 km udaljena Gromovača je visoka 1676 m. Dinamika reljefa odražava intenzitet i vjerojatno mladost gibanja zemljišta. Priroda podmorskih udubina ukazuje na kršku prirodu evolucije površja. Lučno pružanje i manja poremećenost slojeva u vanjskim kvarnerskim otocima potakli su neke istraživače da pretpostave njihov mlad postanak.
        U tom nemirnom kraju oko koga se rubna gorja lučno povijaju ima u središnjem dijelu (sjeverni Krk) krajeva u kojima su slojevi neznatno poremećeni kao i u jugozapadnoj Istri analognim krškim obalskim oblicima (Soline, Košljun i dr.).
        Kvarnerski kraj je dobio glavne osobine reljefa prije pleistocenog zahlađivanja. Za vrijeme niskog stanja morske razine u hladnom razdoblju Kvarnerski kraj je bio surovo krško kopno sa strmim brdima i zatvorenim udubinama. Naplavine sjevernojadranske nizine nisu prodirale u unutrašnje dijelove te je još više pojačana razlika između vanjskog uravnjenog i unutrašnjeg krševitog kraja. Sa dolomitskih padina risnjačkog masiva i iz flišnih naslaga Rječina je primala goleme količine nanosa i taložila ih na dnu današnjeg Riječkog zaljeva, ali nije dopirala do morske obale već je ponirala u kvarnerskim krškim udubinama. Slično i iz flišne zone Bakarske drage i Vinodola manje tekućice odnose i talože naplavine.
        Erozijom dolomitskih stijena i odnošenjem trošnog materijala kroz vapnenačko podzemlje nastaje zavala Vranskog jezera na Cresu. Jačim raspadanjem i spiranjem dolomitičnih slojeva je nastala udolina Creskog zaljeva.
        Glacioeustatičko izdizanje morske razine potopilo je taj složeni reljef i rezultat je današnja obalska slika. U složenoj dolini potoka nastala je slikovita Bakarska draga, uzana u vapnencima, a proširena u flišu. Nanosima bogatija Rječina je na novoj obali nataložila deltu, značajnu za smještaj Rijeke. I potok Senjske drage je iz nepropusnih stijena nanio nanose značajne za život starodrevnog Senja. Analogne pojave imamo u Baškoj dragi na Krku i dr. Promjene na mladoj obali Kvarnera su uglavnom neznatne. Pritoci su rijetki, većinom povremeni i donose malo naplavina. Otocima oslabljeni valovi sporo mijenjaju obalnu crtu. Na vanjskoj pučinskoj strani su očuvani tragovi sjevernojadranske kopnene faze. Susak je ostatak većeg pokrova finih nanosa vjetra, a tragove istih naslaga nalazimo na Unijama. Srakanama i Lošinju. Abrazivna snaga bure na istočnim obalama Krka i Paga oživljava, unutrašnjim gibanjima nastali, obalski strmac.
        Jugoistočno od Osorčice i Senjskih vrata do rta Ploča proteže se srednji dio otočnog pojasa u kome su dobro izražene osobine «dalmatinskog tipa» obale (sl. 7). Otoci i oblici obalske raščlanjenosti pružaju se usporedo i smjerom NW-SE. Kraj je blago nabran. Na antiklinalnim rebrima su ogolićeni vapnenci, a u sinklinalnim udolinama su očuvani dijelovi flišnih nepropusnih slojeva, koji se dalje spiraju.                                                


slika 7. Središnji dio otočnog pojasa
U ovom dijelu su najbolje izraženi dinarski smjer i paralelizam «dalmatinskog» tipa obale
        Sinklinalne udoline su erozijom snižene i kao drage otvorene prema sjeverozapadu ili prema jugoistoku. Neke uzdužne drage su transverzalnim i uskim probojnicama spojene s otvorenim morem. Ima slučajeva da su erozijom u nepropusnom flišu nastale kršom okružene udubine (V. Blato na Pagu, Bokanjac i Vransko jezero).
Glavne crte reljefa su formirane prije pleistocenog zahlađivanja. Tokom niskog stanja morske razine nastali su detalji od kojih su mnogi potopljeni. Glacioeustatičkim izdizanjem morske razine uzdužne udoline su pretvorene u kanale povezane poprečnim «vratima» i «prolazima», a viši hrptovi su zaostali kao otoci i poluotoci. Potopljene su mnoge izolirane krške udubine; Novigradsko more je izolirana udubina čije je dno za 18 m niže od Ždrila. To upućuje da je Zrmanja bila ponornica pri niskom stanju morske razine. Isto se može zaključiti i za Krku, s obzirom na razliku u dubini šibenske luke i kanala Sv. Ante.[69] Protječući kroz otporne vapnence i mekše flišne slojeve Krka je usjekla složenu dolinu. Neke rijeke su postale ponornice koje dalje snižavaju flišne naslage i udubljuju izolirane zavale.
Potapanjem donjih dijelova doline Krke i Zrmanje nastali su složeni zaljevi: uzani prolazi u vapnencima i proširenja na mjestu nepropusnih i mekših stijena. Primjeri složenih zaljeva su brojni na toj obali, a naročito se ističu: Paški zaljev, Lošinjska luka ili razgranat sustav oblika između Zadarskog i Podgorskog kanala. Ovaj dio naše obale je specifičan i poznat u svijetu po svome tipu.
Dio oko okolice Zadra bio je jače otvoren prema sjevernoj jadranskoj ravnici i izložen jakim vjetrovima te su na više mjesta duž obale nataloženi eolski nanosi.
Snaga valova je i kroz najmlađe relativno kratko doba zasjekla pučinske obale i stvorila obalske strmce (duž obale Dugog otoka, na Kornatima i dr.). Zatečena strmina i vapnenački sastav pogoduju stvaranju strmaca. Na unutrašnjim i zaštićenim obalama kanala razarajući rad valova je malo preinačio obale osim u mekšim i pješčanim pleistocenim nanosima, npr. kod Privlake, na Viru, Vrgadi, kod Filip Jakova i dr.
Pučini izložena obala niskog i vapnenačkog rogozničkog primorja je u skladu s reljefom kopna. Razlike između pločastih i jedrih vapnenaca uvjetuju procese spiranja i krškog poniranja. Potapanjem tog složenog reljefa nastala je obala s malim i razgranatim zaljevima, brojne krške udubine su potopljene, a osamljene uzvisine su zaostale kao otočići. Tip obale odgovara onom u jugozapadnoj Istri.
Srednji dio naše obale i jugoistočni dio otočkog sektora odvaja se smjerom i oblicima. Otoci se pružaju usporednički W-E. Taj «hvarski» smjer nije još znanstveno objašnjen. Možda je otpor potonule stare plasine[70] u južnom dijelu jadranske zavale uvjetovao hvarsko skretanje. I tragovi vulkanske aktivnosti na zapadnoj strani te otočne grupe (Brusnik, Jabuka, Vis) odraz su graničnog položaja i veće tektonske živosti kraja.


Sl. 8. «Hvarski» sektor otočnog pojasa
Usporedni «hvarski» smjer je dobro izražen u otocima, a samo s manjim dijelom kopnene obale


        Dinamika reljefa je u tom dijelu obale velika. Duž obale se strmo dižu planinski lanci koji u Biokovu dosežu 1762 m, a Sv. Vid (778 m) na Braču je najviši vrh na otocima. Dubine u kanalima među otocima prelaze 80 m. Planine i hrptovi otoka su sastavljeni od vapnenaca, među kojima su očuvane zone fliša. Kanali odgovaraju sinklinalnim udolinama, ali je sigurno bilo i radijalnih gibanja, osobito duž jugozapadnih i južnih strmaca.
        Obalska je raščlanjenost u skladu s dinamičnim reljefom i malim prostranstvom nepropusnih naslaga. Spiranjem i erozijom nepropusnih flišnih slojeva u pojasu Kaštelanskog zaljeva, u donjoj dolini Cetine, kod Makarske i dr. Došle su do izražaja razlike prema vapnencima. Spiranjem dolomita i pločastih vapnenaca nastale su udoline na sjevernom dijelu Hvara i na zapadnoj Korčuli i manje vododerine na Braču.
        Tokom niskog stanja morske razine u hladnom pleistocenom razdoblju svi su današnji otoci bili dio kopna. Na batimetrijskim kartama vidimo da je tada i dno mnogih kanala bio krški kraj. Cetina je produživala svoj tok prema jugoistoku po dnu Bračkog kanala i zaokretala u Hvarski kanal, gdje se sigurno gubila u krškim udubinama. Jadro je vjerojatno ponirao u kršu dna Kaštelanskog zaljeva. Jedino se Neretva nastavljala po dnu današnjeg Neretljanskog i Korčulanskog kanala i ulijevala u more kod Korčule (Sl. 9).


Slika 9. Produženje Neretve u hladnom pleistocenu (prema A. Grundu)


        Plićak između istaknutog kopna na mjestu otoka hvarske skupine i poluotoka Monte Gargano bio je posut otocima što je olakšalo florističke i faunističke veze između suprotnih obala. S nizina između Korčule i Lastova vjetar je nanosio pijesak i taložio ga na bregovima, dio tih nanosa očuvan je kod Lumbarde.
        Postglacijacijalnim izdizanjem potopljene su kanalske udoline i donje doline pritoka (Neretve, Cetine i dr.). Mlađim naplavljivanjem Neretva je ispunila prostrani zaljev koji je njenom dolinom dopirao do Počitelja; slične pojave iako manjih razmjera nalazimo na ušćima Cetine, Žrnovnice i Jadra. Naprotiv, drage u suhim udolinama su ostale gotovo neizmijenjene (Marina, Vela Luka, Starigradska luka i dr.). Mlat valova je preinačio izložene pučinske obale vanjskih otoka i zasjekao strmce.
        Jugoistočni pučinski dio jugoslavenske obale ističe se jednostavnošću, koja je određena dodirom velikog bloka crnogorskih planina i duboke južnojadranske zavale (sl. 10). Visinska razlika od gotovo 3300 m i strmina svjedoče o mladosti tektonskih gibanja, a na to ukazuju i česti potresi duž te obale. Lomnu prirodu potvrđuje i sjeverna albanska obala koja zasijeca mladotercijarne naslage čije je produženje utonulo u južnojadransku zavalu (v. sl. 3).
        Jugoistočni sektor naše obale je planinski i bez otoka. Tragovi karakteristične paralelne raščlanjenosti su izraženi samo u sjeveroistočnom dubrovačkom dijelu. Mljet se pruža usporedo s poluotokom Pelješcem, a Elafitski otoci sa susjednom obalom. Između njih su kanali. Erozijom manje otpornih dolomita i fliša istaknuti su vapnenački hrptovi koji su postglacijalnim izdizanjem morske razine dijelom ostali kao otoci. Konavosko-župska zona fliša je samo djelomično erodirana i odvojeni su grebeni pred cavtatskim poluotokom. U glavnom dijelu te zone prevladavalo je podzemno otjecanje i nastala je zatvorena zavala Konavoskog polja.[71]        


Sl. 10. Jugoistočni pučinski sektor
Duž jednostavne obale dodiruju se visoki planinski blok i duboka podmorska zavala        




        Zavala Boke kotorske je složenog tektonsko-erozijskog postanka. Snažnim okomitim gibanjima došli su u bočni kontakt trijaski dolomiti, kredni i vapnenci i tercijarni fliš. Na padini visokog i vlažnog primorskog planinskog grebena vršeni su intenzivni procesi diferencirane erozije, koji su završili sa stvaranjem zatvorenih udubina; vode su erodirale nepropusne stijene i ponirale kroz vapnence. U manje otpornim naslagama fliša i dolomita formirana su proširenja, a u vapnencima uzane sutjeske. O dubini krškog procesa svjedoče snažne vrulje, koje izbijaju na dnu unutrašnjeg zaljeva. Glacioeustatičkim dizanjem morske razine potopljena je ta složena udolina i nastao je jedan od najslikovitijih zaljeva svijeta.
        Osi pojedinih ogranaka Boke kotorske međusobno se ukrštaju tako da ne postoji, za našu obalu tipičan, paralelizam oblika, što ukazuje da smjerovi nisu nastali prvobitnim nabiranjem već naknadnim radijalnim gibanjima. Boka kotorska je u pojasu snažnog gibanja između masiva crnogorskih planina i južnojadranske zavale. Taj tektonski položaj je važan za razumijevanje postanka i osobine složenog zaljeva.
        Jugoistočno od Boke kotorske se još izrazitije sučeljavaju pučina i kontinent te su abrazivni procesi veoma snažni. Obalska crta zasijeca elemente kopnenog reljefa te je složeni sastav paštrovićkog primorja uvjetovao procese diferencirane erozije i abrazije; otporniji dijelovi strše, često napola zasječeni snagom valova. Potoci donose šljunak što ga valovi i struje usitnjuju u pijesak i modeliraju obalska žala. Pješčanim prudovima su grebeni Budve i Sušćepana spojeni u poluotoke. To je obala posebnog  tipa, koja se izdvaja genezom i osobinama. Spiranjem s kopna i usitnjavanjem valova nastala su duga žala preko kojih se prelijeva pjenušavo more. Izolirana i bez luke bila je ova obala nepogodna za pomorstvo, ali privlači suvremenog turistu.
        Naša obala je nastala mlađim i univerzalnim izdizanjem morske razine. More je vjerojatno prekrilo i mnoge tragove i staništa prethistorijske ljudske aktivnosti. Potopljeni su pretežno krški oblici kao što je i susjedno kopno. Razlike u sastavu su najvažnije i o njima ovise manji obalski oblici. Obalski oblici su redovito u skladu s reljefom kopna, otuda velike unutrašnje razlike.
        Nema nikakva dokaza da se naša obala posebno spušta; naprotiv, ona spada među stabilne jer se otporni vapnenci sporo razaraju, a pritoke donose malo nanosa. Naš krški kraj je poseban u svijetu, a time se izdvaja i obala koja je u njemu.
        Krško primorje je malo pružalo, more na kršu je biološki siromašno, a krševite planine su odvajale od zaleđa. Trajna borba i oskudica su značajke duge prošlosti; opstanak u toj sredini tražio je odgovarajuće kvalitete ljudi. Tehnički razvitak je svladao zapreke, a nacionalna svijest je ojačala veze sa zaleđem – primorje se utopilo u široku zajednicu, postalo njena fasada i preuzelo značajke funkcije osvježenja i slobodnih veza sa svijetom.
        Ljepote jedne od najimpresivnijih obala Svijeta postale su nacionalni ponos i dragocjen izvor materijalnih prihoda i međunarodnog ugleda. Općim razvitkom dobiva naša obala veću i punu vrijednost. Bogatstvo i raznolikost oblika su vrelo zadovoljstva i pružaju mogućnosti najraznovrsnijih kombinacija. Za puno iskorištenje tog glavnog nacionalnog parka, koji ima globalno značenje, potrebno je i razumijevanje njegovih specifičnosti.


























________________
PRILOG POZNAVANJU RELJEFA JADRANSKOG
PRIOBALSKOG DNA[72]  
 
        U objašnjavanju evolucije priobalskog reljefa obično se polazilo od postanka morske zavale i završavalo s najnovijom morfogenetskom etapom (Grund, 1907.). Ovaj, prividno logičan, postupak ne daje zadovoljavajuće rezultate. Polazeći od dalekog i nesigurnog, nužno se operira s pretpostavkama i hipotezama, te objašnjenje današnjih odnosa usklađuje s takvom osnovom. Ostaje se u okviru velikih zbivanja, u kojima se realnost često previđa.
        Smatramo da, naprotiv, treba voditi računa o stvarnim oblicima reljefa, objašnjavati ih povezano s aktivnim morfogenetskim procesima, te ići u prošlost, koliko je objektivno potrebno i raspoloživa saznanja omogućuju. Vršimo, dakle, rekonstrukciju procesa a ne hipotetično uvođenje do današnjeg stanja; induktivna rekonstrukcija može se vršiti kad se za to utvrde potrebni elementi. Zastupani, konkretni put je težak, njime se sporo i malo odmiče jer mnoge činjenice zadržavaju – baš u tome je njegova prednost.
        Zadaća je ovog priloga da, pored objašnjenja činjenica, ukaže na prednosti i značenje deduktivne metode u objašnjavanju reljefa.
        Donja Krka i susjedno primorje. Kanjonsko korito Krke izmijenjeno je sedrenim barijerama u niz jezera. Poznato je da su barijere nastale izdvajanjem vapnene otopine pod utjecajem biotskih procesa. Životna zajednica barijera odgovara suvremenim klimatskim odnosima, te je nevjerojatno da je mogla postojati, i u sredozemnom kraju, za vrijeme pleistocenog zahlađenja (Roglić, 1953.). Sedrotvorne mahovine nisu mogle živjeti ni u tekućici koja je nosila dosta trošnog materijala, a to je bio slučaj sa Krkom, u čijem je izvorišnom dijelu, za vrijeme pleistocenskog zahlađenja, vršena intenzivna erozija. Dinamika reljefa i izuzetno veliki rezultati erozije u Butišničkom rovu ukazuju da je pleistocenskom Krkom evakuirano mnogo materijala i vjerojatno znatnim dijelom usječen današnji kanjon.
        Koliko objašnjavanje reljefa traži oprezno odmicanje u geološku prošlost i sagledavanje mlađih procesa, ukazuje moćna sedrena barijera na Butišnici, kod Golubića       (Friganović, 1961.). Bujična Butišnica danas razara golubićku barijeru, koja je formirana poslije pleistocenskog zahlađenja. U hladnom pleistocenu prevladavala je erozija te je Butišnica prenosila mnogo trošnog materijala. U mlađim, izmijenjenim klimatskim prilikama formirani su barijera i jezero iza nje. Naknadno je jezero zatrpano i nataložena  naplavna ravan, s koje se, kroz umrtvljenu barijeru, naplavine nizvodno transportiraju. Razaranje barijere je, dakle, posljedica novijeg poremećaja na padinama Butišničkog rova, vjerojatno povezano s uništavanjem šuma. Kako brzo mogu nastati promjene na osjetljivim barijerama, pokazuju posljedice mladog probijanja Bilušić-buka i skretanja voda sa slapa Manojlovac. Važno je, dakle, istaći mladost barijera, jer prema njima možemo ocijeniti i neke druge promjene u koritu Krke.
        Na manuskriptnim kartama[73] austrougarskog detaljnog  snimanja[74], a još bolje na našem novijem višebojnom planu,[75] vidimo veoma značajne činjenice. Nizvodno od Skradinskog buka, do kojeg dopire morska voda, utvrđeni su u koritu tragovi potopljenih sedrenih barijera. Najizrazitija je ona kod rta Lukovo (na rukopisnoj karti «Margaretuša»), nizvodno od Skradina (v.sl.). Mjerenja su utvrdila tipičan oblik barijere s konveksnom stranom u nizvodnom smjeru. Vrh barijere je samo 3,3 m ispod današnje razine. Na novom planu je na južnom dijelu barijere označena dubina od 7,3 m ili 4,0 m u samom pragu; rukopisni plan iz 1910. g. Ima kao najveću dubinu 4,5 m. Ne znamo da li je ova razlika posljedica prvog nedovoljnog mjerenja (što je dosta nevjerojatno) ili kasnijeg prirodnog  urušavanja ili probijanja umjetnog pristupa do Skradina. Ispod potopljene barijere je dubina 18 m a uzvodno 13,5 m; dakle, relativna visina barijere je 14,7, odnosno 10,2 m. Jezero iza barijere bilo je prema današnjim odnosima duboko preko 10m. Položaj barijere je tipičan, vezana je za suženje koje odgovara otpornijim vapnencima.


Slika 1. Potopljena dolina Krke, nizvodno od Skradina
Prema planu 1:50000 Hidrografskog instituta JRM vide se potopljene barijere kod Lukova i Bile Stine, iza kojih se izdvajaju bazeni. Nizvodno od Lukova je slabije očuvana  i treća barijera.


        Druga potopljena barijera je na samom izlasku iz kanjona u Prokljansko jezero kod rta Bila stina (u rukopisnom planu rt Suhi). Na ovoj barijeri je najmanja dubina 5 m, ali ima i 8,9 m. Vjerojatno se radi o naknadnim izmjenama prvobitno više barijere, koja je dopirala do 5 m ispod današnje razine, a možda i više. Relativna visina barijere je prema uzvodnom dijelu 8 ili 4,1 m (prema rukopisnom planu čak 9 m, jer je najveća dubina 14 m). Oko 250 m uzvodno od barijere diže se sa dna korita, prema novom planu, 5 m (prema starom 6 m) visoko uzvišenje – potopljeni Visovac.
        Problematično je postojanje još dviju barijera. Prva je oko 500 m nizvodno od Lukova; najviši dio je oko 8 m ispod današnje razine, ali je u srednjem dijelu dubina preko 10 m. Međutim, dubine su uzvodno čak do 18 m, te se ističe poseban bazen, odvojen od nizvodnog, koji je zadržavala barijera kod rta Bila stina. Profil korita Krke upućuje na vjerojatno postojanje barijere i na mjestu današnjeg mosta kod Skradina; međutim ta barijera je slabije izražena i ranije je prestalo njeno formiranje. Na svim našim rijekama sa sadrenim barijerama vidimo da, ako niža pregrada brže raste, može doći do potapanja uzvodne. Po svemu se vidi da je barijera kod rta Lukovo brže rasla, što je uvjetovalo potapanje  i zagušivanje uzvodnih.
        Precizna batimetrijska snimanja pokazuju, dakle, da su ispod Skradinskog buka postojale sedrene barijere i jezera iza njih. Pozitivnim pomjeranjem morske razine potopljene su barijere i jezera se izgubila u složenom zaljevu. Suvremeni odnosi su mlađi, do njih je došlo  poslije uspostavljanja klimatskih prilika koje su pogodovale rastu mahovina i razvoju barijera. Odlučujući su bili i stabilni odnosi u porječju Krke, te su rijekom protjecale čiste vode bez trošnog materijala koji bi uništavao sedrotvorce.
        Na kartama preciznog snimanja nema tragova barijera u kanjonskoj sutjesci između Prokljanskog jezera i Zatona, te je logično pretpostaviti da ih nije ni bilo. Iz dubinskih odnosa možemo dalje zaključiti da sedrene barijere nisu formirane prije nego što je morski nivo dostigao oko 24 m ispod današnje razine, koliko iznosi najmanja dubina u Sutjesci između Prokljasnog jezera i Zatona.
        S obzirom na velik iznos glacioeustatičkog spuštanja u toku pleistocenog zahlađenja (Roglić, 1935.) – vjerojatno i preko 80 m – moglo bi čuditi da formiranje barijera nije počelo ranije, tj. pri nižem stanju morske razine. Međutim, za naseljavanje sedrotvoraca i formiranje barijera trebali su povoljni ekološki uvjeti u cijelom porječju. Ako se u gornjem porječju vrši jako spiranje, transport materijala onemogućava rast sedrotvoraca i formiranje barijera u nizvodnim dijelovima. To potvrđuju i novija iskustva. Negativnim društvenim utjecajima oživjela je erozija u gornjim porječjima nekih rijeka, što je dovelo do uništavanja nizvodnih barijera.
        Značajno je reljefno uspoređivanje Skradinskog buka i potopljenih barijera. Razaranjem barijere Skradinskog buka stvara se trošan materijal, kojim je Krka izmijenila gotovo dva km nizvodnog korita i smanjila dubine, uglavnom ispod 3,5 m; u obalskim pojasima nastale su naplavne močvare. Pored prirodnog urušavanja, razaranje barijere je pospješeno novijim društvenim zahvatima, naprotiv, batimetrijska snimanja ne pokazuju pored potopljenih barijera analogna nizvodna zatrpavanja. Iz toga se može zaključiti da su izmjene i razaranja potopljenih barijera bili neznatni, što je u skladu sa vremenskim trajanjem i društvenim utjecajima. I ritam izdizanja morske razine je usporen, te je Skradinski buk izložen dužim izmjenama.
        Izolirane udubine u naplavnom sektoru ispod Skradinskog buka (do 5,6 m dubine ili relativno 2 m) ili uzvodno od barijere kod rta Lukovo (18 m, odnosno 5 m) ukazuju da nagib korita nije kontinuiran. Krka, dakle teče preko krške osnove. Krška priroda korita je još očitija nizvodno od potopljenih barijera.
        Batimetrijske karte pokazuju da u potopljenoj zavali Prokljanskog jezera ima izoliranih udubina i uzvišenja, tj. da je potopljen krški reljef. Male relativne dubine (do 2 m), slaba izraženost udubina i priroda pokrova (mulj i pijesak) ukazuju na to da je krška osnova prekrivena naplavinama, što je i razumljivo s obzirom na pleistocenske erozijsko-akumulacijske prilike.
        Analognih osobina je kanalski dio između Prokljanskog jezera i šibenske luke. Do 100 m visoki strmci s obje strane kanjona ukazuju na to da je osnova u vapnencima. U koritu se smanjuje niz izoliranih udubina i pregrada među njima. Prevladavaju relativno plitke udubine (1-5 m); ali se izdvaja udubina kod Rta sv. Josipa sa 9 m (prema rukopisnom planu 7 m) relativne dubine. I u ovom dijelu korita prevladava muljeviti pokrov dna.
        Odnosi su još značajniji u šibenskoj luci. Uzdužna, dinarska udolina Zaton –Mandalina - Morinje, u skladu je sa flišnim sastavom; nepropusno zemljište je jače erodirano i djelomično potopljeno. Poseban je problem zašto Krka nije nastavila teći uzdužnom flišnom udolinom prema Morinju i Jadrtovcu, već je pod oštrim kutom skrenula udesno i kanjonski se probija kroz vapnence. To za naš zadatak nije naročito važno i ne ćemo se na tome zadržavati.[76]
        Čudi, iako je u skladu s već izloženim osobinama korita Krke, da je dno šibenske luke niže od Kanala sv. Ante. U luci su izmjerene dubine od 45 m, i to nedaleko od ulaza u kanal. Na ulazu u kanal rukopisni plan daje dubinu od 38 m; radi se dakle, o značajnoj visinskoj razlici od 7 m.[77] Već je B. Ž. Milojević (1952.) ukazao na ovu visinsku razliku i dao posebno objašnjenje. S obzirom na to da je zatvorena udubina u flišu, Milojević misli da su, istovremeno s glacioeustatičkim izdizanjem morske razine, vršena i diferencirana radijalna gibanja kopna. Kao prilog ovom objašnjenju smatra činjenicu što je udubina u nepropusnoj osnovi, te nije krške prirode. Ovom rezoniranju mogao bi se dodati još jedan argument: s flišnog jugozapadnog krila zaljeva zemljište se ispire te bi se moglo očekivati da je razlika nivoa na dnu izravnana, osobito kad se ima na umu dosta izrazita struja prema kanalu. Međutim, ovo objašnjenje nam ne izgleda uvjerljivo.
        U produženju šibenske luke prema sjeverozapadu i jugoistoku nema tragova mlađih dislokacijskih gibanja na granici između fliša i vapnenaca. Nameće se objašnjenje koje je u skladu s procesima na dodiru fliša i vapnenaca i onim što smo konstatirali u uzvodnom dijelu korita Krke. Dok je u vapnenačkoj osnovi uzvodnog dijela voda ponirala i formirane su izolirane udubine, iz flišne zone – na mjestu šibenske luke – vode su otjecale podzemno kroz  kršku barijeru Srima - Zablaće, tj. ispod Kanala sv. Ante. Diferenciranom erozijom i podzemnim evakuiranjem materijala izmodelirana je zatvorena udubina. Za ovakve procese i razvoj analognih oblika imamo mnogobrojne primjere u reljefno i hidrografski izoliranim  poljima. Značajno je da ni u samom Kanalu sv. Ante dubine ne padaju kontinuirano; korito ima krški reljef. Relativne dubine su do 6 m (46 m dubine odmah iza početka kanala i 40 m između rtova Baba i Lašunić) ili čak 10 m (46 m u uvali Čapljena, a 36 m pri izlazu kod Sv. Nikole). Iz gornjeg slijedi da je prije potapanja donjeg dijela doline Krka bila ponornica, te nije dopirala ni do šibenske luke. Kada je to bilo?
        Današnji odnosi su nastali mlađim glacioeustatičkim izdizanjem morske razine, što je još u toku iako usporeno. Prema prikupljenim mareografskim podacima, razina Sredozemnog mora diže se 1,5 cm za desetljeće (Polli, 1962.); prema tom ritmu dno šibenske luke (- 45 m) bilo bi potopljeno pred 30000 godina. Međutim, razdoblje mareografskih opažanja je nedovoljno za utvrđivanje srednjih vrijednosti. Ritam izdizanja morske razine je u prošlosti nesumnjivo bio brži, te je potrebno vrijeme kraće (vjerojatno 20-25000 godina). Prije toga imamo Krku koja se gubila u ponorima, a oni su konstatirani u potopljenom koritu kao npr. Onaj kod Rta sv. Josipa.
        Erozijski procesi za vrijeme pleistocenskog zahlađenja bili su intenzivni, osobito u dolomitsko-škriljevačkoj jezgri Butišničkog rova. Krka je primala znatne količine trošnog materijala i transportirala ga prema ušću. Povećana količina vode i transportnog materijala bitno je pridonijela modeliranju složene doline Krke. Niža morska razina pogodovala je usijecanju korita, a sigurno i pukotinskom otjecanju kroz krško podzemlje. Međutim, povećana količina naplavina zatrpavala je pukotine.
        Nemamo elemenata na osnovi kojih bismo mogli tvrditi da diferencirano usijecanje doline odgovara pleistocenom zahlađenju; sve ukazuje na to da je erozija ranije oživjela, ali je nastupom zahlađenja proces ubrzan. Pojačanoj eroziji u izvorišnim krajevima odgovarala je i veća akumulacija u donjim dijelovima. U našim krajevima još nisu dovoljno određeni dužina i raščlanjenost pleistocenskog zahlađenja. Za nas je značajnije mlađe doba, poslije zahlađenja, u kojem su, kao što vidimo, vršeni složeni morfogenetski procesi; ovim prilogom naročito želimo istaći tu činjenicu.        
        Od pojačanih erozijsko-akumulacijskih procesa u toku pleistocenskog zahlađenja ostao je trošni pokrov koji se konstatira na vapnenačkoj osnovi potopljenog korita Krke. Trošni pokrov je usporavao poniranje voda; potopljen je, dakle, pokriveni krš. Ostaci pleistocenskog  pokrova i cementna funkcija finog sedrenog mulja omogućuju postojanje jezera iza sedrenih barijera (Roglić, 1953.).
        Detaljnije poznavanje činjenica omogućava, dakle, izdvajanje faza mlađe evolucije doline Krke. Izdizanjem morske razine potopljeno je složeno korito, u kojem su procesi diferencirane erozije i poniranje voda ostavili izrazite tragove. Zatvorena udubina, u flišu šibenske luke i pred Kanalom sv. Ante, izmodelirana je poslije razdoblja intenzivnih erozijsko-akumulacijskih procesa u toku pleistocenskog zahlađenja, a prije mlađeg izdizanja morske razine i potapanja. U tom razdoblju formirani su i ponori koji su mjerenjima utvrđeni u koritu Krke. Gornju granicu ovog razdoblja možemo odrediti prema sedrenim barijerama.
        Sedrena barijera kod rta Bila stina nastajala je kad je razina transgredirajućeg mora bila najmanje 14 m ispod današnje, što bi, prema ranijem ključu, bilo pred 9000 godina.[78] U to doba su već bile uspostavljene ekološke prilike koje su pogodovale životu sedrotvoraca i formiranju barijera. Ranije smo konstatirali kako je za život sedrotvoraca i rast barijera odlučujuće da povoljni uvjeti postoje u cijelom porječju.
        Podaci s batimetrijskih karata omogućuju nam da rekonstrukciju evolucije reljefa pratimo do pleistocenskog zahlađenja. Značenje pleistocenskog zahlađenja u modeliranju reljefa sigurno je mnogo veće, s obzirom na duže trajanje i intenzitet procesa. Međutim, još nemamo dovoljno elemenata da se ta faza bolje precizira i raščlani.
        Za objašnjenje mlađe evolucije reljefa značajni su i batimetrijski podaci van Kanala sv. Ante. Veće dubine se nastavljaju kroz Šibenski  kanal, između Zlarina i kopna, ali i ovdje, prema detaljnom mjerenju u 1910. g., nema kontinuiranog pada. Iz batimetrijskih podataka vidimo da je u otočju od Zlarina do Žirja (oko Tijata, Zmajana i naročito Kaprija i Kakana) potopljena tipična krška topografija. Oko Žirja su izmjerene izrazite krške udubine (do – 120 m) s relativnom dubinom od preko 30 m. U cijelom Šibenskom kanalu, između prvićko -zlarinskog otočnog niza i kopna ima mnogo izoliranih udubina; radi se, dakle, o potopljenom kršu. I izvan spomenutog otočnog niza nema kontinuiranog pada, krška priroda je još izrazitija.
        Potopljeni krški reljef je izrazit u cijelom unutrašnjem pojasu zadarsko-šibenskog otočnog niza. Kanalski splet oko Murtera  nastao je potapanjem i povezivanjem krških udubina. Dno Srednjeg kanala je prostrana krška zavala, u kojoj dubine padaju i do – 94 m, a izlazi prema pučini su za desetak metara viši.
        I u kornatskom području je potopljen izrazit krški reljef; unutrašnji kanali prekrivaju velik broj krških udubina, različite dubine. Naročito izrazit krški reljef potopljen je u kraju oko Molata, Sestrunja i okolnih otočića. I na dnu Zadarskog kanala se konstatira krški reljef.
        Iz podataka manuskriptnih planova austrougarskog premjera iz 1910., što potvrđuju i do sada objavljeni rezultati našeg novijeg snimanja, vidimo da je na morskom dnu zadarsko-šibenskog otočja zastupljen krški reljef. Ta topografija je izmodelirana za vrijeme kopnene faze ovog prostora. Značajno je da je krški reljef razvijen, i pored toga što snimanja konstatiraju da je na dnu raširen mulj i pijesak. Poniranjem voda kroz trošni pokrov razvijali su se krški oblici.
        Posebno je značajno da je krški reljef zastupljen i u potopljenom koritu Krke. Iz toga zaključujemo da je prije uspostavljanja današnjih odnosa kopna i mora bila izrazita krška faza, tj. prevladavalo je poniranje voda i formiranje izoliranih udubina.
        Boka kotorska. Snimljeni plan Boke kotorske i dijela otvorenog primorja daje podatke analogne onima koje smo već utvrdili.[79] Dubine unutrašnjeg zaljeva pokazuju da je na dnu zastupljena krška topografija. Plavina kod Lipaca nastavlja se podmorski do 30 m dubine, ali je ispod 10 m slabije izražena. Međutim, 800 m istočno od ovog dijela obale mjerenja pokazuju izolirane udubine (do 33 m) s oko 1 m relativne dubine. Pred Perastom vidimo izolirane udubine (40 i 41 m) s 5 i 2 m relativne dubine; topografija je izrazito krška. I dalje prema Kotoru u sjevernom, orahovičkom dijelu, što je u skladu s prevagom vapnenačkog sastava u okolnom zemljištu.
        Čudi da je krški reljef tako izražen po dnu Kotorskog zaljeva, s obzirom na to da na okolnom zemljištu znatan udio imaju stijene koje su podložne ispiranju; s time je u skladu činjenica da mulj i pijesak prekrivaju dno. Takav pokrov prevladava u cijelom unutrašnjem zaljevu. Radi se, dakle, o pokrivenom kršu. Plavina Škurde može se pratiti do 20 m dubine.
        Pred ulazom u Verige izmjerena je dubina od 46 m, a u samim Verigama 41 m. Unutrašnji zaljev je, dakle, za 5 m niži. Najniži dijelovi unutrašnjeg, Risansko-kotorskog zaljeva, kao cjeline, imaju krške osobine a to vrijedi i za detaljnu topografiju dna.
        I u samim Verigama je izmjerena izolirana dubina (54 m), koja je, u odnosu prema pragu u smjeru Tivatskog zaljeva, 6 m dublja. Pred rtom Badanj izmjerena je udubina od 47 m, tj. s 8 m relativne dubine. I dalje prema Tivatskom zaljevu dubine ne padaju kontinuirano. Na liniji Sveta Nedjelja - Opatovo dubine se smanjuju na 38 m, a dalje od ovog praga padaju na 41 m. I posljednja udubina je prema Tivatskom zaljevu izolirana s dubinama od 36 m. Plavina Pijavica u Bijeloj može se pratiti do 30 m dubine, na suprotnoj obali. Značajno je da je i između dvije plavine utvrđena izolirana krška udubina.
        Dubine su pred vapnenačkim obalama Luštice znatno veće, a mjerenja pokazuju da dominiraju izolirani krški oblici. Prevladavaju relativne dubine do 3 m. Neposredno pred tjesnacem Kumborom[80] (45 m dubine) izmjerena je udubina pred obalom Luštice od 50 m dubine, tj. 5 m razlike.
        U zaljevu Topla pred Herceg Novim dubine se spuštaju do 47 m, a u suženju Kabal-Kobila smanjuju se na 39 m; relativna je dubina 8 m. Sa strane Igala dubine se sporo povećavaju, što je u skladu sa nanosom naplavina iz doline Sutorine.
        I na dnu složenog vanjskog zaljeva (Tivatski i Topla) zastupljena je, dakle, krška topografija. I u ovom dijelu je dno uglavnom pokriveno muljem, što je u skladu s prevagom nepropusnih stijena i spiranja, osobito iz Grblja i Sutorine. Međutim, naplavine nisu odredile topografiju, kroz njih je, za vrijeme kopnene faze, voda ponirala i razvio se krški reljef.
        Izoliranih udubina ima i na dnu samog ulaza Oštra, kao i pred njim prema otvorenom moru. Dno zaljeva Mali Molunat je zatvorena krška udubina s 2,7 m visinske razlike (ulaz 11 m, a najdublji dio 13,7 m dubine). Zaljev Trašte na južnoj strani Luštice je potopljena krška udubina. Topografija dna je nemirna, a relativna dubina izoliranih udubina, prema podacima manuskriptnog plana, iznosi do 2 m.
        Najdublji dijelovi unutrašnjeg i vanjskog zaljeva složene Boke kotorske su zatvorene udubine, te nema kontinuiranog pada, kako bi odgovaralo udomaćenim obješenjacima. L. Savicki (1912.) uočio je suglasnost složenog reljefa i građe zemljišta (proširenja u mekšim stijenama i sutjeske u vapnencima). To ga je navelo da zaljev smatra nekadašnjom složenom dolinom. On je na stranama Boke kotorske našao i nekoliko erozijskih nivoa. Ovo objašnjenje je prihvatio i J. Cvijić (1924.), te unosi naziv «Stare bokeljske reke», koja je navodno priticala od Grahova i Dvrsnog, u Krivošijama. Bokeljska rijeka bi bila dezorganizirana mlađim izdizanjem i okršavanjem, koji su stariji od virmske glacijacije.  Cvijić daje ključno značenje mlađim radijalnim gibanjima zemljišta (uglavnom poslije donjeg pliocena). U zastojima među ovim pokretima izmodelirani su erozijski podovi, kojih negdje konstatira čak do 12. Za nas je ovdje naročito zanimljivo kako B .Ž. Milojević objašnjava postanak zatvorenih udubina na dnu zaljeva.
        B. Ž. Milojević (1953.) smatra da je diskontinuiranost nagiba posljedica mlađih diferenciranih tektonskih gibanja. «Zajedno sa izdizanjem grebena vršilo se i spuštanje obeju udolina (unutrašnje morinsko-kotorske i spoljašnje toplansko-tivatske). Tim spuštanjem dezorganiziran je raniji uzdužni profil bokeljske reke, koji je bio prekinut.» Vidjeli smo da autor na isti način objašnjava visinsku razliku između dna šibenske luke i Kanala sv. Ante. Ne vidimo razloge za ovo objašnjenje. U blizini Boke kotorske imamo pogodan primjer za analogne odnose.
        U sjeverozapadnom produženju grbaljsko-sutorinskog pojasa nalazimo Konavosko polje. Dvije ponornice, Ljuta i Kopačica, snizile su diferenciranom erozijom nepropusno zemljište i izmodelirale zavalu polja (Roglić- Baučić, 1959.). Kad bi ova zavala bila potopljena, imali bismo odnose kao na dnu uzdužnih zaljeva Boke kotorske. Slične oblike, nastale diferenciranom erozijom, imamo na više mjesta duž naše obale, npr. Vransko jezero kod Biograda, Čepićko polje, Lošinjska luka i dr. S odnosima u Boki kotorskoj i u rijasu Krke analogni su oni u Bakarskom zaljevu; daljim izdizanjem morske razine dobili bi suglasne oblike u dolini Dubračine u Vinodolu ili Martinšćice u Dragi. Razlike u sastavu i diferencirani procesi modeliranja značajni su za reljef dinarskog krša uopće (polja, udoline, složene doline itd.) i ti odnosi su karakteristični i za obalske oblike.
        Tektonskim gibanjima došlo je do sadašnjeg rasporeda različitih stijena i nenormalnog stratigrafskog odnosa. Na toj složenoj osnovi vrše se suglasni i različiti erozijski procesi, te modeliraju odgovarajući oblici. Bez posebnog razloga i dokaza ne treba tražiti tektonsku intervenciju za postanak manjih oblika, a tih razloga u spomenutim primjerima nema. Izloženi oblici su u skladu s litološkom osnovom i karakteristični za naš krš uopće.
        Manuskriptni planovi detaljnog snimanja pokazuju, dakle, da je potopljen krški reljef analogan onome na susjednom kopnu, a u skladu sa sastavom zemljišta. Ta konstatacija vrijedi za našu obalu uopće (Roglić, 1962). Batimetrijska mjerenja pokazuju da u cijelom kvarnerskom sektoru morsko dno ima krški reljef. Soline i Punatski zaljev su izraziti primjeri djelomično potopljenih krških oblika.
        Analogne osobine konstatiramo i u prostoru srednjodalmatinskih otoka. Iako još nedovoljne, raspoložive pomorske karte pokazuju da dno Bračkog, i osobito Hvarskog kanala ima krški reljef, te se produžena Cetina morala gubiti u ponorima. Detaljna mjerenja su pokazala da i dno Kaštelanskog zaljeva ima krški reljef (Alfirević, 1961.).
        Raspoložive pomorske karte ne omogućuju povjerenje Grundove (1907.) rekonstrukcije produženja Neretve na morskom dnu. Međutim, po svemu izgleda da je reljef na dnu Neretvanskog zaljeva znatno mirniji, što je u skladu u erozijsko-akumulacijskim procesima u porječju Neretve. Intenzivnija erozija u gornjem porječju ogleda se u jačoj akumulaciji oko ušća, što je pogodovalo održavanju otjecanja i preko krške osnove. Po tome se Neretva razlikuje od drugih rijeka dinarskog krša, a takvi su odnosi vjerojatno postojali i za vrijeme kopnene faze današnjeg morskog dna.
        Precizna mjerenja, dakle, konstatiraju da je u priobalskom pojasu potopljen krški reljef i da su oblici u skladu s onima na susjednom kopnu. Pored izoliranih krških udubina naročito su značajni oblici diferenciranih erozijskih procesa, analogno kopnenom reljefu. Karakteristični složeni zaljevi su nastali potapanjem oblika diferencirane erozije.
        J. Cvijić (1922. i 1924.) zastupao je ranije općenito prihvaćano stajalište o mladom spuštanju jadranskog primorja, te je nalazio da se iz batimetrijskih karata u nekim dijelovima (zapadno od Dugog otoka) mogu utvrditi ranije obalne linije i abrazijski nivoi (45-50 i 65-66 m dubine). Pouzdanija snimanja pokazuju da su izolirane krške udubine u unutrašnjem otočno-kanalskom pojasu razvijene do većih dubina od pretpostavljenih abrazijskih nivoa; u ovom prostoru abrazija nije izmijenila kršku plastiku. Kraj zapadno od Dugog otoka spada u sjeverni, otvoreni i plići dio jadranskog bazena, u kojem je, analogno onome što smo rekli za Neretvanski kanal, u toku nižeg stanja morske razine, prevladavala akumulacija alpsko-lombardijskih rijeka (Marchi, 1922.). Da li su, pri pozitivnom izdizanju morske razine, u ovom mladom i manje otpornom akumulacijskom pokrovu izmodelirani abrazijski nivoi, pokazat će detaljnija snimanja; na osnovi sadašnjih podataka to se ne može tvrditi. Nema abrazijskih oblika i ne mogu se očekivati u otpornijoj vapnenačkoj osnovi, na kojoj je razvijen krški reljef karakterističan za cijelo primorje.
        Današnji položaj obalske linije rezultat je mlađih glacioeutističkih izdizanja morske razine. Posljedice ovih opće prihvaćenih gibanja očite su na istočnom jadranskom primorju. Izrazita je suglasnost između kopnenog reljefa i oblika obale. More prodire u složene udoline, a kose kopnenog reljefa produžuju se kao poluotoci. Izolirana uzvišenja su zaostala kao otoci, a u neke priobalske krške udubine je prodrlo more, te su nastali karakteristični zaljevi ili jezera.
        Ritam pozitivnog glacioeustatičkog gibanja morske razine iznosio bi na našoj obali, prema prikupljenim podacima 1,1 cm na desetljeće (C. D`Ambrosi, 1959).[81] To je utvrđeno uspoređivanjem mareografskih podataka za Pulu, Trst i Veneciju. Prosjek dobiven na osnovi ovih podataka zadovoljava i s obzirom na neke povijesne spomenike. Prema ovome, more se izdiglo kod Dioklecijanove palače za 1,71 m, što je vjerojatno i previše za objašnjenje stvarnih odnosa. Kad se tome doda da je sigurno bilo i ulijeganja teške mase palače u glinovitu osnovu, onda se dolazi do zaključka da je ovdje iznos glacioeustatičkog izdizanja morske razine vjerojatno i ispod prosjeka.
        Poznato je da duž naše obale ima nekoliko primjera gdje su pleistoceni marinski sedimenti iznad današnje morske razine, što svjedoči o mladom izdizanju  (Milojević 1933). Isto tako su i neki povijesni spomenici nenormalno pod morem. Te lokalne pojave suprotnog karaktera ne mogu se uopćavati (Andrijašević, 1912. i Gavazzi 1912.). Naprotiv, opće osobine obale ukazuju na to da je potapanje ranijeg kopnenog reljefa, tj. pozitivno pomjeranje morske razine karakteristično za našu kao i za druge svjetske obale. Međutim, nema nikakvih razloga alarmantnim i populariziranim tvrdnjama da se naša obala spušta i ponaša suprotno talijanskoj. Naprotiv, navedena moreografska opažanja pokazuju da je izdizanje morske razine jače na talijanskoj obali (npr. u Veneciji), što je i razumljivo, s obzirom na supsidencijsko ulijeganje akumulacijskog pokrova. 
        Zadatak je ovog priloga da pridonese sagledavanju evolucije našeg priobalskog reljefa. Mlađim pozitivnim izdizanjem morske razine potopljen je uglavnom krški reljef, analogan onom na susjednom kopnu. Krški oblici su zastupljeni i u produženju većine rijeka (Krka, Cetina i dr.). Znači da je pojačana erozija u gornjem porječju, za vrijeme pleistocenskog zahlađenja, malo zastupljena akumulacijskim oblicima oko ušća. Analogne prilike imamo i na kopnu, gdje je akumulacija u zavalama formirala manje naplavne ravnice i djelomično zatrpala ponore (Roglić, 1964.).
        Razvitak krškog reljefa na morskom dnu ostatak je kopnene faze ovog prostora. Međutim, rekonstrukcija starijih reljefnih odnosa mnogo je teža; u njoj se sporo odmiče i treba oprezno postupati. Treba utvrditi kad i kako je došlo do osnovnih visinskih razlika između današnjih kopnenih prostora i potopljenih zavala. Dalja istraživanja treba da utvrde da li je u razdoblju udubljivanja krških oblika i usijecanja alogenih tekućica bilo prekida i morfogenetskih izmjena. Prije svih ovih morfogenetskih procesa, značajnih za detaljnu sliku reljefa, bila je faza korozijskog uravnavanja. Treba dalje utvrditi da li je i ova faza bila jedinstvena. Cijela ova serija složenih procesa,  bitna za izgled današnjeg reljefa primorskog pojasa, mlađa je od tektonskih gibanja kojima su poremećene staropliocenske i jezerske naslage (Roglić, 1957). Ako, dakle, pođemo od sadašnjeg i konkretnog, onda uočavamo mnogo činjenica preko kojih je skok iz nepoznate prošlosti olako prelazio.




________________
RELJEF PRIMORJA IZMEĐU GREBAŠTIČKOG
I MARINSKOG ZALJEVA[82]
(Izvještaj o istraživanju)


        Središnji, istaknut i pučini izložen dio primorja, između Grebaštičkog i Marinskog zaljeva, bio je donedavno (1964.) dosta nepristupačan i nedovoljno su poznate njegove specifičnosti. Milenijska kanalska plovidba pred ovim je dijelom izbijala na otvoreno more. Usprkos olujnim iznenađenjima i pogodnostima Rogozničkog zaljeva za sklanjanje, u tom sektoru primorja nema znatnijih povijesnih spomenika i uporišta, što odražava krško siromaštvo.
        I regionalni naziv za to primorje nije općenito prihvaćen. Najčešće se naziva Rogozničko primorje, prema mjestu koje je na istaknutom dijelu i donedavno je bilo najpoznatije. Novijim turističkim razvitkom Primoštena poraslo je značenje tog mjesta, pa se čuje i naziv Primoštensko primorje. Primoštenski sektor je rubni i specifičan, te nema izgleda da bi se mogao proširiti na cjelinu o kojoj govorimo; dajemo stoga prednost epitetu «Rogozničko». 
        Dovršenjem priobalne ceste dokrajčena je izoliranost toga kraja, koji privlači pažnju svojim posebnostima: izrazitim kršom, bezvodicom i degradiranošću pejzaža. Posebno je važan istaknuti i gotovo poluotočni položaj između zaljeva Grebaštice na sjeverozapadu i Marine na jugoistoku. Za oba zaljeva značajno je da su izduženi usporednički, tj. smjerom koji prevladava u reljefu i građi ovog primorja. Usporedničko pružanje oblika reljefa značajna je razlika prema kopnenom zaleđu, u kojem prevladava dinarski smjer, sjeverozapad-jugoistok.
        U dinarskom zaleđu ističu se vapnenačke kose i paralelne udoline; u posljednjima su očuvane uske zone ukliještenog fliša. Flišne naslage redovito su male dubine i ne čine uspor pukotinskoj cirkulaciji vode kroz okolni krš. Odnos između vapnenačkih kosa i udolina, vezanih za pojase fliša, došao je do izražaja diferenciranim  procesima modeliranja. U užem primorskom kraju od fliša su ostali beznačajni tragovi.
        Niz kosa: Smiljevača (510 m) – Vitrenjak (525 m) – Boraja (677 m) – Vilaja (738 m) ograničava sa sjeveroistoka gotovo poluotočni prostor Rogozničkog primorja. U tom primorskom kraju ne dominiraju istaknute kose i s njima paralelne udoline kao u zaleđu; ističe se otvoren krški pejzaž, iz kojeg strše glavice različita oblika.
        U sastavu prevladavaju čisti kredni i paleogeni vapnenci. Posebno su značajni gotovo bijeli i škriljavo lomljivi vapnenci, u kojima je teško odrediti slojevitost; na tim je vapnencima razvijen krš i ostaje malo neotopivih trošina. Za reljefne oblike važni su tanko uslojeni i drobljivi vapnenci, na kojima je, zbog produkata raspadanja, slabije izražena vertikalna komponenta krša.
        Vapnenci su raznoliko, ali s prosječno malim intenzitetom, poremećeni; u znatnim dijelovima slojevi su gotovo horizontalni. Tragovi ljuskavih pokrova imaju lokalno značenje, npr. u Šupljaku, iznad Peleša. Od flišnog pokrova očuvani su samo neznatni tragovi, kao na strani udoline koja se nastavlja na zaljev Peleš. Dolinska priroda Peleša upućuje na to da su trošive flišne naslage prvobitno bile raširenije; analogni su odnosi u graničnoj Grebaštici. Dugotrajni procesi egzogenog modeliranja odredili su reljef kraja, a proces je ovisio prvenstveno o osobinama litološke podloge.
        Za Rogozničko primorje karakterističan je mrežasti krški reljef, u kojem se smjenjuju izolirane zaravni i glavice, posljednje sastavljene od otpornijih vapnenaca. Ravnjaci su često u udolinama usporedničkog smjera. Litološka kompaktnost je odlučujuća u zaostajanju glavica a modeliranje udolina i otvorenijih ravnjaka specifičan je proces koji treba postepeno utvrditi.
        Najniža i društveno najvažnija udolina je između zaljeva Stupina i Marine; nastavlja se prema sjeverozapadu preko Starog sela u Rogoznici do otvorenog zaljeva Lozica, a prema jugoistoku se produžuje Marinskim zaljevom. Udolina nije vezana za manje otporne stijene; jedino je diferencirano modeliranje padina Orljaka (239 m) uvjetovano različitim litološkim sastavom. Činjenica da u doba kiša duž obale, posebno duž Marinskog zaljeva, izbijaju vrela upućuje na zaključak da sastav podloge vrši uspor na podzemno pukotinsko cirkuliranje voda, ali ljetna suhoća pokazuje da vode cirkuliraju duboko, uz znatna sezonska kolebanja.
        Sadašnje modeliranje udoline Stupin-Marina uvjetovano je površinskim rahlim pokrovom i supkutanom plošnom korozijom. Pokrov tla je kultiviranjem izmijenjen i održao se iluvijalni sloj crvenice, koji zadržava vlagu i uvjetuje razinu rubnog korozijskog širenja. Kod Podorljaka je na taj način nastalo malo polje (cca 2000 m dužine i do 500 m širine, cca 50 m nadmorske visine). Supkutanom korozijom pokrov se spustio u vapnenačku podlogu, što uz gotovo idealnu uravnjenost, onemogućuje površinsko spiranje tla. Procjedne vode odnose tlo u krško podzemlje – «stijene rastu», na površinu izbijaju supkutanom korozijom skulpturirani blokovi vapnenačke podloge.
        Analogne osobine kao Podorljačko polje imaju nešto manja i niža (8-10 m) Doca. I ovdje je na površini iluvijalna crvenica, a iz podloge izbijaju plošnom korozijom modelirani blokovi. U udolini Stupnik-Marina imamo, dakle, izrazite primjere procesa korozijskog zaravnavanja i rubnog širenja. Sadašnji odnosi su posljedica modificiranja prirodnog procesa, uvjetovanog dugim antropogenim utjecajima, osobito prekopavanjem, odnosno preoravanjem pokrova tla.
        Nema tragova naplavljivanja s okolnih padina čak ni iz vremena pleistocenog zahlađenja; to se može objasniti dvojnim utjecajima. Padine su sastavljene od čistih vapnenaca na kojima nema trošnog pokrova koji bi se mogao spirati. Udolina je na maloj visini, a relativna visina okolnih uzvisina ne prelazi 200 m; tu pleistoceno zahlađenje nije uvjetovalo velike ekološke izmjene. Održao se vegetacijski pokrov i nije bilo uvjeta za jače spiranje.
        Gustirna (80 m) i Vrsine (80 m) dvije su korozijske ravni, od Marinskog zaljeva odvojene nizom glavica (Bilo 194 m i Plokata 168 m). Gustirna ima osobine korozijske zaravni, kakve smo vidjeli u Podorljačkom  polju i Docima; pokrivena je crvenicom iz koje izbijaju skulpturirani blokovi vapnenca. Vrsine su na složenoj litološkoj podlozi; uz procese korozijskog udubljivanja i širenja važno je spiranje s trošivih stijena na padinama Oblika (298 m) i Vrsinke (369 m). Uzana i vijugava dolina, kojom vodi put Vrsine-Vranjica, nasljeđe je nekadašnjeg površinskog otjecanja, što je u skladu sa složenim sastavom.
        Poljica na obali Marinskog zaljeva izrazita su plavina, kojom se završava vododerina čiji su izvorišni dijelovi na padini Jelinjaka (583 m). Sastav i dimenzije plavine ukazuju na to da je to nasljeđe klimatsko-morfogenetskih procesa iz hladnog pleistocena; uz drukčiji sastav važne su bile i razlike u visini.
        Unutrašnji kopneni pojas poluotočnog prostora između zaljeva Grebaštice i Marine, karakterizira mrežasti krški reljef, ali su odnosi složeniji; veća je visina i različiti su stadiji morfogenetskog razvoja. Glavninu prostora višeg Burnog Primoštena karakterizira ravnjak visine 140-180 m. Naziv Široke dobro odražava pejzažnu sliku. Udio pločastih vapnenaca u sastavu ima sekundarno značenje. Morfološki odnosi pokazuju da je ravnjak nasljeđe starije korozijske zaravni, s koje je spran rahli pokrov. Pod krpicama pokrova udubljeni su razbacani i plitki doci. Veći pokrov u najnižem dijelu, Prhovo-Podgreben, uvjetovao je supkutanu koroziju i rubno otvaranje prema zaljevu Dolac sjeverno od Primoštena. Kroz udubinu evakuiran je znatan dio trošnog pokrova i pretaložen na podmorje, u vrijeme njegove kopnene faze.
        Istočno od Burnog Primoštena poredan je niz udubina, za čija su obradiva dna vezana pojedina sela. Oko udubine uočljivi su tragovi vapnenačkog ravnjaka. Diferenciranim modeliranjem složenog sastava na padinama kose Vitrenjak (525 m) – Vilaja (738 m) spiraju se trošine koje uvjetuju korozijsko udubljivanje i širenje izoliranih udubina. Obrada naplavnog pokrova okupila je sela. Pleistocenski klimatomorfogenetski procesi povećali su donos trošina, a debeo pokrov i zatrpanost krških pukotina uvjetuju povremeno plavljenje padalinskim vodama. Korozijsko širenje naplavnih pokrova očito je kod Kruševa (180 m) i Vinovca  (190 m). Spomenuti odnos između korozijskih aktivnih dolaca i naslijeđenih okolnih zaravni značajan je i za udolinu između Blizne (400 m) i Bristivice (300 m).
        Uzina D. Prapatnice povezuje izolirane zaravni Bristivice i Gornjeg Segeta s onom Prapatnice, Prgometa i Labina (320-350 m). Time se mrežasti krški reljef Rogozničkog primorja povezuje s analognim reljefom Trogirske zagore. Različita visina i slaba međusobno povezanost upućuju da korozijsko uravnavanje nije bilo ovisno o zajedničkom i općem regulatoru. Korozijsko uravnavanje je bilo uvjetovano lokalnim inundacijskim razinama.
        Mrežasto raspoređene zaravni različitih visina naslijeđene su iz vremena kad su pokrovi rahlog tla bili dobro zastupljeni, te su uvjetovali supkutano korozijsko uravnavanje i rubno širenje. Sigurno je da su u to doba i dijelovi flišnog pokrova bili bolje očuvani. Odnos prema oblicima pleistocenskog potočnog modeliranja i udubinama pod sadašnjim pokrovima tla ukazuju na to da su mrežaste korozijske zaravni nasljeđe iz predpleistocena. Opći izgled zaravni dobro je očuvan jer su na vapnenačkoj podlozi procesi disekcije izuzetna pojava.
        U užem obalnom pojasu Rogozničkog primorja susrećemo mlađe oblike koji su i sada u razvoju. Dalja istraživanja i uspoređivanja susjednog priobalja, podmorja i otoka dat će podatke za detaljniju i kompleksniju morfogenetsku interpretaciju.


         


________________
C) DINARSKO  PODRUČJE  
 
GLACIJALNI TRAGOVI NA BIOKOVU[83]


        Da na Biokovu ima glacijalnih tragova upućivalo je više razloga: apsolutna visina Biokova odgovara visini Velebita, na kome su promatrana dva cirka; položaj Biokova prema morskoj obali analogan je položaju Velebita; i najzad, apsolutna visina Biokova prelazi visinu pleistocene snježne linije na primorskim planinama. Svi su me ovi razlozi vodili, da na mnogim ekskurzijama tražim glacijalne tragove po Biokovu, i da posvetim ovom pitanju veću pažnju.
        U najvišim dijelovima Biokova susreće se isključivo krški reljef. Jedino se sjeveroistočno od glavnog vrha, Sv. Jura, na Razvalama nailazi na reljef, koji po svemu odstupa od okolnog. Ova razlika u oblicima reljefa potakla me je na detaljnije promatranje.


Glacijalni tragovi na Biokovu
        Razvale su visoravan, većim dijelom prekrivena rastresitim materijalom; to je mala oblast blažeg reljefa u okolnom grubom i teško prohodnom kršu. Radi rastresitog materijala na ovoj su zaravni mnogo bolji pašnjaci nego po okolnim predjelima. Istu je pojavu konstatirao J. Cvijić na bosanskim planinama.[84]
        Apsolutna visina Razvala iznosi 1450 do 1550 m. Visoravan leži neposredno ispod Sv. Jura (1762 m), te se snijeg, koji pada na ovaj vrh, obrušava u podnožje, na visoravan. Tu, na granici padine glavnog vrha i visoravni, najjače su izraženi morfološki oblici o kojima će se ovdje govoriti.
        Materijal, koji prekriva visoravan razne je veličine: od sitnog pijeska do blokova velikih po nekoliko  metara3. Rastresiti materijal staložen je poglavito u obliku bedema, koji zatvaraju ponikve. Debljina ovog materijala nije svuda ista. Uglavnom, najveći su bedemi bliže podnožju glavnog vrha; dalje po visoravni bedemi bivaju sve manji, i rastresiti materijal se postepeno gubi. Najveći je onaj bedem, koji zatvara ponikvu pred Velikom ledenicom. On duboko prekriva slojeve vapnenačke podloge; u njemu su, preko sitnijeg materijala, razbacani veliki blokovi, kojih ima i na samim vrhovima bedema. Nagomilavanje ovog materijala, a osobito prenošenje razbacanih blokova nije moguće objasniti nijednim sadašnjim morfološkim agensom.
        Ovim akumulativnim oblicima odgovaraju dvije konkavne depresije na padini glavnog vrha. Jedna je neposredno ispod glavnog vrha, Sv. Jure, a druga je nešto sjeverozapadnije; one su odijeljene grebenom, preko koga ide put od Zagvozda do Sv. Jure. Ova se udubljenja završavaju u podnožju ponikvama, čije su strane najvećim dijelom pokrivene rastresitim materijalom. Po stranama ovih udubljenja vide se ravne vapnenačke površine sa plitkim škrapama. Pada u oči granica između ovih ravnih, stjenovitih površina i vrha grebena, koji je predstavljen samo grubim krškim reljefom. Nesumnjivo je da rastresiti materijal odgovara ovim udubljenjima. Ovaj odnos između akumulacionih i erozijskih oblika ukazuje na njihove međusobne veze.
        Bedemi nanosa i udubljenja, koja njima odgovaraju, mogu se objasniti jedino radom ledenjačke erozije. Po rezultatima ove erozije može se govoriti samo o jednoj slaboj glacijaciji, o dva mala ledenjaka obrazovana u spomenutim cirkovima na padini glavnog vrha. Na izlazu iz ovih cirkova kao i na zaravni ispod cirkova staloženi su morenski bedemi. Morenski materijal prekriva strane ponikvi po visoravni. Ove su ponikve stvorene prije glacijacije i u njima se je led najduže zadržavao. Kroz podzemne kanale na dnu ovih ponikvi otjecala je sočnica. Krški je reljef na Biokovu i u pleistocenu bio razvijen. U kanalima kroz koje je sočnica otjecala i proširila ih danas se zadržava snijeg  (Velika ledenica). U rastresitom materijalu morenskih bedema nema uglačanih ni išpartanih oblutaka, jer se ledenjak nije mnogo kretao. Ledenjačka masa prekrivala je skoro cijelu visoravan Razvala. Greben glavnog vrha, Sv. Jure, zaklanjao ju je od juga i tako pomagao njenom održavanju. Glacijalnih tragova ima samo na sjeveroistočnoj strani, a nikako na jugozapadnoj. Snježna linija u pleistocenu bila je na Biokovu, zaključujući po tragovima ove glacijacije, na visini od 1570 m.
        Glacijacija na Biokovu u stvari je samo prekid u krškom procesu, koji se je na njemu prije glacijacije vršio. Naslijeđene krške oblike ova je glacijacija uspjela modelirati i dijelom zatrpati. Krški proces, poslije ovog kratkog prekida, nastavio je svoj razvoj, i u mnogom razorio tragove spomenute glacijacije.
        Iz dvaju cirkova na sjeveroistočnoj strani Biokova, ispod njegovog glavnog vrha, ledena masa se rasprostirala po visoravni Razvala, i u koliko joj se danas mogu pratiti tragovi, zauzimala prostor od 1 km2. Ima znakova, da je manji cirk postojao i u velikoj depresiji između Sv. Jure i Kozjaka, pod Vučjim klanom, ali su njegovi tragovi daleko slabiji od opisanih.
________________


BIOKOVO - GEOMORFOLOŠKA ISTRAŽIVANJA[85]        


Predgovor
Gledajući Biokovo iz svog rodnog sela, stvorio sam prve djetinje slike o Zemlji i izgledu njezine površine i prema izgledu Biokova zamišljao sam i druge planine.  Kad sam se kasnije odao geografskoj znanosti, prirodno je bilo, da stečeno znanje prvi put primijenim proučavajući ovu planinu. Ovim mi se radom pruža i to zadovoljstvo, da pratim svoj duhovni razvoj od djetinjih predstava do sređenih pojmova, stvorenih u svjetlosti znanosti.
Poslije mnogobrojnih ranijih samostalnih obilazaka, ljeti 1927. godine počeo sam ga obilaziti Biokovo i sa dr. I. Rubićem, svojim gimnazijskim profesorom geografije. Uz njegovu pomoć stvorio sam prve predstavke o geografskim osobinama Biokova, i to prvenstveno antropogeografskim. Poslije sam, tijekom i nakon završetka studija, svakog ljeta od 1927. do 1932. godine, vršio nova geomorfološka opažanja (sam ili u društvu dr. I. Rubića) i dolazio do pravilnijih zaključaka.
Da bi mi geomorfološka slika Biokova i odnos ove planine prema okolnom zemljištu bili jasniji, obilazio sam i susjedne krajeve. Obišao sam i proučavao greben  Rilića, koji se nastavlja na jugoistok do ušća Neretve, te  srednji i donji sliv Cetine. Na Biokovo sam se penjao iz raznih pravaca, poglavito vršeći poprečne profile, pri čemu sam polazio iz zaleđa i iz primorja. Vršio sam promatranja idući i u uzdužnom pravcu; prvi put od jugoistoka prema sjeverozapadu, a drugi put obratno.
U ovom radu, koji je rezultat šestogodišnjih promatranja, nastojao sam,   svoja opažanja srediti u logičnu cjelinu, i dovesti ih u vezu sa onim rezultatima, do kojih su došli raniji ispitivači, radeći u susjednim područjima.
Uprava Fonda Jovana Cvijića omogućila mi je rad novčanom pomoći 1930. 1931. i 1932. godine.


Uvod
U ovom će se radu raspravljati o geomorfološkim osobinama Biokova. I. Rubić je skrenuo pažnju da se još i sada ponekad Biokovom naziva cijeli planinski greben od ušća Cetine do ušća Neretve, dok je Biokovo samo onaj dio spomenutog grebena, koji se pruža između prijevoja Dubaca, na sjeverozapadu, i Staze, na jugoistoku (20, 47).[86] Ovako je Biokovo ograničeno i na specijalnoj karti austrougarskog i našeg Vojno-geografskog instituta, a i narod zove ovaj uži dio grebena Biokovom.
Mi ćemo u ovom radu malo odstupiti od ovog ograničenja Biokova. Prijevoj Dubci je neosporno izrazita sjeverozapadna granica, i dobro odvaja Biokovo od Dovnja i kraja oko donje Cetine. Ali spomenuta jugoistočna granica nije isto tako morfološki dobra. Dok je prijevoj Dubci visok samo 288 m, dotle prijevoj Staza ima veću visinu (897 m). Mnogo je bolja morfološka granica Biokova, na jugoistoku, duboki prijevoj i udolina, koja ide od zaljeva Male Vrulje kroz Nevistinu stinu (Gornje Igrane) i Brikvu do Dragljana. Ovaj je prijevoj niži od Staze (ima apsolutnu visinu oko 530 m), i duboko prosijeca cijeli greben, od primorja do zaleđa. Ovako ograničeno Biokovo čini zasebnu morfološku cjelinu. Uzvišenja Donja gora, Prisika, Bidovica, Štropac i Visoka, koja našim ograničenjem čine sastavni dio Biokova, morfološki jasno pripadaju Biokovu, i imaju iste osobine. Ovo su lokalni nazivi, i narod oba uzvišenja ne smatra dijelom Rilića. Pored ove mogla bi se uzeti i granica: Mala Vrulja, Nevistina stina, Osoje. Prva je granica u reljefu dublje usječena i ne prelazi visinu od 560 m, dok je na drugoj najviša točka preko 700 m, ali je jednostavnija. U svakom slučaju otpada granica koja bi išla preko Staze. Prijevoj Staza više se spominje i momentalno ima veću važnost radi prometnog značaja. Kroz ovaj prijevoj ide jedini put, koji preko Biokova spaja primorje sa zaleđem. Prijelaz preko Staze je lakši jer ispod ovog prijevoja primorski odsjek nije mnogo visok i blažeg je pada, dok je iznad Male Vrulje odsjek vrlo strm i skoro neprohodan. Kad se dovrši novi put preko ovog prijevoja, Staza će izgubiti i današnji prometni značaj. Na kraju dobra je osobina naše jugoistočne granice Biokova što izbija na zaljev Malu Vrulju, koji čini jugoistočnu granicu biokovskog primorja, kao što zaljev Velika Vrulja predstavlja sjeverozapadnu granicu istog primorja.
Prema jugozapadu granica našeg  kraja je obalska linija, a prema kopnu sjeveroistočne strane župsko-raške i rastovačko-žeževičke udoline. Morfološka evolucija Biokova u uskoj je vezi sa procesima, koji su se vršili i u kontinentalnom i u primorskom podnožju, tako da se oba područja u geomorfološkim proučavanjima ne mogu odvajati.
Kao granica, tako i ime Biokova nije kod svih ispitivača jednako. Kod nekih je ono ženskog roda (Biokova) kao i kod I. Rubića (20), i na našoj specijalnoj karti Vojno-geografskog instituta Kraljevine Jugoslavije (29), dok većina ispitivača upotrebljava ime u srednjem rodu (Biokovo). Ovo neslaganje dolazi otuda, što okolni stanovnici upotrebljavaju ime ove planine u oba roda: u Zagori više Biokova (ili i Biakova), dok u primorju prevladava naziv Biokovo. Teško je odrediti, koje ime treba pretpostaviti, ali pošto je u literaturi više udomaćen naziv Biokovo, i mi ćemo ga u našim izlaganjima zadržati.
Zadatak je ovog rada, da iznese što potpuniju sliku i objasni evoluciju morfoloških osobina Biokova. Kako se morfološke osobine ne mogu proučavati bez poznavanja glavnih geoloških odlika, to ćemo najprije ukratko izložiti geološko-petrografske osobine, pa zatim preći na geomorfološka promatranja. U početku ćemo navesti i mišljenja ranijih istraživača o morfologiji i tektonici srednjeg dinarskog  primorja, da bi se vidjelo u čemu se naša opažanja sa njihovim slažu i razlikuju.
Promatranja morfoloških oblika vršiti ćemo onim redom, kojim su se oni uglavnom kronološki stvarali; kažemo uglavnom, jer su se često različiti morfološki procesi istodobno vršili. U izlaganju fluvijalnog reljefa izdvojiti ćemo fosilni fluvijalni reljef od onih fluvijalnih oblika, koji se danas stvaraju. Kako je ispitivano područje izgrađeno skoro isključivo od vapnenaca, to je krški proces osobito važan za reljef ovog područja. Obrađujući krški reljef nastojati ćemo, izdvojiti područja različitih krških oblika i nejednakih stadija okršavanja. Ukazati ćemo i na odnos između fluvijalnog i krškog reljefa, odnosno fluvijalne i krške erozije, jer će time biti jasnija evolucija krškog pejzaža. Naročitu pažnju posvetiti ćemo značaju glacijalnog perioda za razvoj fluvijalnog i krškog pejzaža. Uopće ćemo se truditi, da damo što potpuniju sliku i istaknemo glavne momente u morfološkoj evoluciji Biokova.


Mišljenja dosadašnjih ispitivača o pejzažu srednjeg dinarskog primorja
Obalske planine dinarskog sustava odlikuju se, protivno ranijim mišljenjima složenim tektonskim odnosima i raznolikošću građe. Iz zaleđa ove se planine dižu dosta naglo sa uravnjenih fluvijalno-krških zaravni, a prema morskim obalama pad im je mnogo jači. Obalske planine dinarskog sustava izazvale su veliki interes i pažnju mnogih ispitivača, i oni na razne načine tumače njihov postanak i položaj.
A. Grund smatra, da su ove planine rezultat «posthumnih» pokreta, koji su postmioceni, tj. donjoplioceni (3, 119). Posthumni pokreti vršili su se u ovom području istovremeno kada i nabiranje sjevernobosanske flišne zone, gdje je F. Kerner konstatirao nabrane pontske slojeve (6, 49). Ti su pokreti izazvali novo nabiranje i izdizanje zemljišta u obalskim dijelovima, kao što je A. Grund utvrdio oko ušća Neretve. Ovim je pokretima prekinuta mioceni erozijski period za vrijeme kojeg su formirane zaravni, a nove planine prekinule su vezu zaravni s morem. I po suglasnosti geološke građe i reljefa, smatra A. Grund da se može zaključiti da su ove planine mlađe. Pored ovih tektonskih, A. Grund navodi i uzroke čisto erozijske. One su planine dijelom ostaci ranijeg reljefa, koji rijeke nisu uspjele uravniti; to su neerodirani ostaci pejzaža. Ove erozivne ostatke A. Grund kao i A. Penck naziva «mosorima» (3, 212). Sjeverozapadno od Trogira  A. Grund ne vidi nikakve dokaze da su primorski grebeni izdignuti, kao što je to tvrdio J. Cvijić: naprotiv, oko ušća Krke konstatira mlađe spuštanje (3, 217).
J. Cvijić se dosta bavio promatranjem obalske zone, kao i ostalog dinarskog područja. On konstatira u ovim područjima jedan dugi erozijski period, nastao poslije oligomiocenog nabiranja. Rezultat ovog erozivnog pada bile su prostrane zaravni, koje su izmijenile i zaravnile reljef, stvoren spomenutim nabiranjem. Ove zaravni bile su lanac u tri različita nivoa. J. Cvijić   ove nivoe naziva: kistanjskom i ličkom zaravni, a najviši nivo Zaravnima (22, 122). J. Cvijić  nije naglasio, da li su ovo tri različite zaravni, stvarane u razna vremena i sukcesivno, ili su to dislocirani dijelovi jedne iste zaravni. Ovoj je neodređenosti i A. Grund iznio prigovor (3, 218). Za uzvišenja koja se dižu sa ovih zaravni J. Cvijić misli, da su ostaci starog pejzaža, koji je nastojao prije stvaranja zaravni, ili su poremećeni i izdignuti dijelovi samih zaravni. J. Cvijić smatra, da prvo vrijedi osobito za uzvišenja na najnižoj, a drugo za uzvišenja na nižim zaravnima (22, 158). Za obalske planine J. Cvijić kaže: «Najverovatnije je, da obalske planine od Šibenika preko Mosora, Biokova i Orjena, sve do Rumije, predstavljaju izdignuti blok na skradinskoj zaravni» (22, 123). Ali, i sam J. Cvijić naglašava da je strogo primjenjivanje jednog tumačenja o postanku ovih planina nemoguće, i stoga se mora svakom uzvišenju posvetiti pažnja. J. Cvijić daje veliku važnost gornjo-pliocenim pokretima koji su bili veoma intenzivni (22, 122). Starost ovih poremećaja određuje po tome, što su njima poremećena gornjo-plioceni jezerski sedimenti, koji čine južni obod Sinjskog polja. A. Grund smatra da se po ovim naslagama ne može odrediti starost poremećaja, pozivajući se pri tome na radove M. Hojmajra, F. Hauera i F. Kernera (3, 219). Ali on navodi ranije radove F. Kernera, a ne njegov posljednji detaljan rad o sinjskom neogenu kao i specijalnu geografsku kartu, na kojoj je F. Kerner ove naslage, iako sa znakom pitanja, označio kao gornjo-pliocene (9 i 31).
Gornjo-pliocenim i pleistocenom poremećajima dislocirane su, no J. Cvijić, prostrane zaravni, (22, 127). Izdizanjem i izvijanjem postala su uzvišenja na zaravnima, i što je za nas najvažnije, stvorene su današnje obalske planine. One su izdignute duž rasjeda ili izvijene duž fleksurnih preruba, posljednje je češće. Duž ovih istih linija spuštalo se uzana oblast  pored obale. Za pejzaž i strukturu obalskih planina važniji su gornjoplioceni poremećaji no glavno, oligomioceno nabiranje. Dokaz za ovo mlado izvijanje nalazi J. Cvijić  u većem padu slojeva u primorskim planinama od pada, koji se konstatira kod slojeva, što grade zaravni u zaleđu. Ali, kao još važniji dokaz u srednjem dalmatinskom primorju, smatra  J. Cvijić poremećaj stjenovitih terasa u donjem toku Cetine. Terasa, koja je pri ušću visoka 208 metara, pada inverzno na visinu od 140 m. Ovu je terasu A. Penck nazvao «omiškim stadijem». Po tome se vidi da je poremećaj obalskih planina veoma mlad, mlađi od terase; ova je terasa međutim mlađa od zaravni, jer je 40 m niža od Zadvarske zaravni (22, 158). J. Cvijić misli, da su se izvijanje i izdizanje ovih planina vršili pod pritiskom primorske zone, koja se je spuštala, i zaravni u zaleđu koja se izvijala (22, 160).
O. Maul prima uglavnom tumačenja A. Grunda o postanku i razvoju pejzaža dinarskih planina (11, 4). Zemljište između Krke i Cetine smatra «mosorima», ali konstatira, da je bilo izdizanja u primorskim grebenima i izvijanja zaravni. Drži, da je izdizanje primorskog grebena nastupilo poslije stvaranja zaravni, jer ovaj greben odvaja zaravni od mora. Pokušava, odrediti i iznos ovog izdizanja i konstatira, da je izdizanje na prijevoju Dubaca bilo 40 m. Slaže se sa J. Cvijićem, da je izdizanje «poljičkih planina» mlađe od terasa u donjem toku Cetine (11, 27). Ali je O. Maul ovo konstatirao drugačije od J. Cvijića, utvrđujući da su terase više na lijevoj strani Cetine nego na desnoj. Što se tiče starosti ovih poremećaja, protivno A. Grundu, O. Maul drži, da su se ovi vršili u gornjem pliocenu i početkom pleistocena; u tome se slaže sa J. Cvijićem (11, 5). Slično O. Maulu i G. Götzinger daje glavnu važnost teoriji «mosora» (2, 228).
F. Kerner je svojim ispitivanjima u području srednje Dalmacije utvrdio pokrivače. On konstatira, da starije stijene, potiskivane sa sjeveroistoka, naliježu na mlađe stijene na jugozapadu. F. Kerner u primorskim grebenima Opora i Kozjaka (7, 50) i u odsjeku Katuna (8, 61). Po izvijenosti slojeva u  primorskim planinama zaključuje, da one nisu rezultat samo glavnog alpskog nabiranja, već su svoj današnji izgled  dobile prilikom kasnijih poremećaja. F. Kerner je u Mosoru konstatirao strukturu paralelnih i dosta pravilnih bora (10, Tafel VII i VIII), dok je J. Bourcart našao, da je Mosor izgrađen navlakama, jer kreda ovih pokrivača naleže na eocen splitske okolice (1, 33).
J. Bourcart smatra, da su tektonski poremećaji sve mlađi ukoliko se Jadranskom moru prilazi sa sjeveroistoka. Oligomioceno nabiranje bilo je tako jako da su se tada stvarale navlake sa dužinom od 50 km. Posthumni pokreti nastavljali su se u ovoj oblasti do kraja tercijara. Po J. Bourcart dalmatinsko otočje je tektonski mlado zemljište, južnog tipa. To su početne, paralelne bore, kakve susrećemo i na albanskoj obali. J. Bourcart konstatira, da je obalska  zona dinarskih planina predstavljena «jadransko-jonskom zonom» pravilnih bora, paralelnih s obalom. Preko ove zone nalaže sjeverno od Neretve pokrivač «dalmatinsko-prigorskog krša». J. Bourcart kaže: «Dinaridi se stalno nabiraju, stare bore bivaju erodirane, a mlađe se dalje na jugozapadu stvaraju». Ukoliko se približavamo Jadranskom moru, bore su sve mlađe i manje preinačene radom vanjskih sila (1, 34). U ova svoja izlaganja J. Bourcart je unio mnogo shematskog.
J. Daneš smatra također, da su se primorske antiklinale izdigle posthumnim pokretima. Naknadni poremećaji vršili su se poglavito u vertikalnom pravcu (5, 84). J. Daneš misli da je građa srednjeg dinarskog primorja dosta jednostavna i pravilna. Antiklinale su od kretacejskih vapnenaca, a sinklinale od eocenskih naslaga (5, 82).
B.Ž. Milojević je mišljenja, da se primorski greben, koji se uglavnom sastoji od kretacejskih naslaga, nabrao već u poststkretacejsko doba, jer eocenske naslage počinju kozinskim jezerskim sedimentima. Od ovog starijeg nabiranja daleko je važnije za reljef ovih oblasti mlađe, postoligoceno (14, 292). Pri ovom nabiranju, zbog intenzivnih pokreta, događala su se i rasjedanja i navlačenja naslaga na mlađe. Ipak su za današnja izgled i morfološki razvoj primorskih planina važniji kasniji, postplioceni pokreti, kada su primorske planine izdignute i uglavnom dobile današnji izgled. I B.Ž. Milojević, kao i J. Cvijić, određuje starost ovih pokreta po tome što su njima poremećeni gornjoplioceni šljunci Sinjskog polja, koji čine dio podske zaravni.
Mišljenja glavnih ispitivača dinarskog primorja razmimoilaze se u pojedinostima, ali se uglavnom slažu. Prema tome, u primorskoj zoni ima najprije slabo postkretacejsko nabiranje (R. Schubert, B.Ž. Milojević). Ovim nabiranjem stvorene su blage antiklinale, koje su bile rastavljene  paleogenim sinklinalama. U toku eocena sinklinale su postale dublje, naslage dosta razvijene u ovim oblastima. Značajnije je bilo kasnije, postoligoceno nabiranje. Nazivamo ga postoligocenim po tome, što su ovim nabiranjem zahvaćeni lapori i pločasti vapnenci gornjeg oligocena na južnim planinama Opora i Kozjaka. Prvi je B.Ž. Milojević nazvao ovo nabiranje postoligocenim (14, 67). Intenzitet nabiranja bio je veoma veliki, pravilnih bora nema ili su ograničene na vrlo male dužine. Bore su redovno polegle, a često su duž uzdignutih rasjeda ukliještena među mezozojskim vapnencima mlađi tercijarni sedimenti, staloženi u paleogenim sinklinalama. Na mnogo mjesta bore su prepukle na tjemenima i stvarali su se pokrivači; na njihovu važnost ukazali su F. Kerner (7 i 8) i J. Bourcart (1).
Poslije postoligocenih pokreta nastupio je dug period relativnog mirovanja endogenih sila. Ovaj period trajao je skoro sve do kraja neogena. Kroz vrijeme u mnogom se izmijenio izgled našeg nabranog područja. Period mirovanja pružao je povoljnije uvjete za rad vanjskih sila, riječne erozije i denudacije, koje su spirale mezozojske i paleogene slojeve. U ovom periodu stvorene su pored rijeka prostrane fluvijalne zaravni, koje su bile skoro u nivou mora; inače se zbog vapnenačkog sastava zemljišta ne bi mogle stvarati.
Dugi mioceni i plioceni fluvijalni period prekinuli su pokreti, koji su se vršili krajem pliocena i u početku pleistocena. Starost ovih poremećaja, kao što smo već naveli određena je poremećajem gornjopliocenih jezerskih naslaga. Duž rasjednih linija, od kojih je većina postala za vrijeme postoligocenog nabiranja, i duž fleksurnih pregiba izdiglo se zemljište primorskih planinskih grebena, a spuštale se niže oblasti. Ovim pokretima poremećeni su fluvijalni tokovi i dislocirane njihove zaravni. Rijeke su se uslijed izdizanja zemljišta naglo usijecale i naglim usijecanjem stvorile uzane i duboke doline, u čemu im je pomogao i vapnenački sastav zemljišta. Uspjele su da se usijeku i održe samo one rijeke, koje su iz bogatih vrela primale dovoljno vode i čiji je gornji sliv bio u vododržljivim stijenama. U dolini Neretve po fluvijoglacijalnom materijalu vidimo da je ona usjekla duboko korito prije glacijacije u izvorišnoj oblasti. Nije moguće na isti način provjeriti starost usijecanja kod  Neretve, jer u njenoj izvorišnoj oblasti nije bio razvijen glacijalni fenomen; ali po ostalim okolnostima možemo zaključiti da se je usijecanje vršilo istovremeno kad i u dolini Neretve. Iz ovog se može zaključiti da period intenzivne dubinske erozije i borbe rijeka da održe zaravanski tok pada krajem pliocena i početkom pleistocena.
Pleistoceno doba je bilo bogato padalinama. U ovim krajevima u kojima nije bio razvijen glacijalni fenomen, vladala je vjerojatno izrazita fluvijalna klima. Tako su rijeke dužeg toka dobivale vodu u gornjem toku otapanjem snijega i leda, a u donjem većim priljevom atmosferske vode. I F. Kerner pridaje ovakvoj pleistocenoj klimi veliku važnost za reljef dinarskog primorja (7, 52).
Manje rijeke i pritoke glavnih rijeka, koje nisu imale veću količinu vode, nisu se mogle održati pred krškim procesom, i njihovi su zaravanski tokovi uništeni. Neke su naglo okršene, ostavljajući slabe morfološke tragove svog zaravanskog toka; druge su neko vrijeme otjecale normalno cijelim tokom, a kasnije samo jednim dijelom, gubeći se nizvodno u podzemnim kanalima stvarajući slijepe doline.
Za nas su važnija uzvišenja, koja rastavljaju zaravni od mora, nego same zaravni. Važno je pitanje: da li su uzvišenja starija od zaravni, tj. da li su postojala za vrijeme stvaranja zaravni, ili su dijelovi samih zaravni, koji su mlađim postpliocenim pokretima izdignuti, ili su oba slučaja imala značaja za postanak  uzvišenja. Ovo je jedno od glavnih pitanja, na koje ćemo u ovom radu pokušati odgovoriti samo  za područje oko Biokova. Ali se i ostali procesi mogu u našem području provjeriti.


Stratigrafski i petrografski pregled
Od Velebitskog kanala do Boke kotorske nigdje obalske planine nisu tako grubo izražene kao u grebenu Biokova. S morske strane, uz blago nagnute flišne zone, naglo se diže strmi vapnenački odsjek. Visina je ovog odsjeka oko 1.000 m. S kontinentalne strane nagib je mnogo blaži, ali je još uvijek veliki, osobito uz udoline Rastovca. Biokovo zahvaća najviši dio područja između izdignutog donjeg sliva Cetine i spuštenog prostora oko donje Neretve. Ovaj položaj veoma je važan za visinu planine i za razvoj morfoloških oblika. 
Planinski greben ima dinarski pravac i u pravcu sjeverozapad-jugoistok dug je, od vodopada Gubavice do Sarnača, na putu Makarska - Kozica, 30,7 km, a do prijevoja, između Brikve i Dragljana, oko 36 km. U pravcu jugozapad-sjeveroistok širok je 9,5 km, i to od vanjske obale Osejavskog grebena pa do prijevoja Turije, na putu između Zagvozda i Župe.
U ovoj oblasti susrećemo stijene starosti, od srednjeg mezozoika do najmlađih kontinentalnih tvorevina. Sve se ove naslage razlikuju svojim izgledom i petrografskom prirodom.
Najbolji poznavatelj geologije Dalmacije,  Rikard Schubert, konstatira, da je biokovska antiklinala izgrađena od kretacejskih, osobito rudistnih vapnenaca (25, 133). Starije naslage nisu Schubertu sigurno poznate, ali misli da su neki dolomiti i bijeli oolitični vapnenci moguće gornjojurske starosti. J. Cvijić piše da se ispod kretacejskih vapnenaca javljaju gornjojurski bijeli vapnenci, ali ne navodi gdje ih je konstatirao (24-I, 362). B.Ž. Milojević smatra, da su vapnenci, koji čine jezgru biokovske antiklinale, vjerojatno gornjojurske starosti (14, 66).
Možemo sa sigurnošću reći, da je biokovski greben uglavnom sagrađen od rudistnih vapnenaca, u kojima su interkalirane uske dolomitske zone, sigurno iste starosti. Kretacejski vapnenci su jedri i plosnati; u jedrima su rijetki fosili rudista, dok su pločasti bogati fosilima rudista i rinsonela. S obje strane, sjeveroistočne i jugozapadne, ovu antiklinalu mezozojskih naslaga prate mlađi sedimenti paleogenih vapnenaca, i lapora. Sjeveroistočna zona paleogenih naslaga prostire se sjeverozapadnim obodom udoline Kozica – Rašćane - Župa. Dalje prema sjeverozapadu, preko Turije, ova se tercijarna zona jako sužava. Može se pratiti samo sjeveroistočnim obodom udoline. Rastovca i u odsjeku ispod crkve na Orju, i Žeževici. Dalje prema sjeverozapadu  nastavlja se ova zona u laporima, pješčanicima i numulitskim vapnencima katunskog odsjeka. Paleogene naslage ovoga kraja ispitivao je F. Kerner (8, 61). Već je R. Schubert naglasio da ova zona nije jednostavna, kao što se obično označava na preglednim kartama (F. Hauer, R. Schubert, K. Stefani i K.B. Petković), (25, 134). Sjeverozapadni njen dio, od Turije do Katuna, pruža se nešto sjeveroistočnije od jugoistočnog dijela, Kozica-Turija, tako da im se pravci razmimoilaze. R. Schubert misli, da su se ove naslage očuvale samo u manjim zonama, ukliještene duž uzdužnih rasjeda među mezozojskim vapnencima (26, 33). U župsko-raškoj udolini, gdje je ova zona najveća, pruža se nepreglednom dužinom od 9 km, a široka je 300-400 m. Na prijevoju Turiji jasno se vidi, kako je ova ukliještena među starijim vapnencima. Na  jugoistočnom kraju ove udoline, iznad crkve Sv. Stipana, flišni slojevi se prstasto razdvajaju u dva dijela, i zalaze među starije vapnenačke stijene, ali ih nakon kratkog odstojanja sasvim nestaje.
Sjeverozapadno od Turije fliš se javlja veoma uskom zonom na sjeveroistočnoj strani udoline Rastovca, od Dedića kuća do crkve Sv. Stipana. Ovaj dio flišne zone širok je tek nekoliko metara, i leži u gornjem dijelu sjeveroistočne strane, ukliješten među slojevima vapnenaca, koji padaju prema SI. Od Sv. Stipana do odsjeka ispod crkve na Orju flišni slojevi nestaju. I u odsjeku Orja flišni su slojevi veoma slabo očuvani. Tek od Popovića kuća na Šestanovcu javlja se širi pojas flišnih naslaga, praćen zonom numulitskih vapnenaca. Ove se naslage nastavljaju dalje prema sjeverozapadu ispod katunskog odsjeka, kroz Katune, Kreševo i Blato.
Na nekim geološkim kartama (K. Stefani) pogrešno je označena i Zadvarska zaravan kao zemljište paleogene starosti (21), dok je radovima F. Kernera (8), O. Maula (11), J. Cvijića (24-II) i drugih utvrđeno, da je ova zaravan izrađena od rudistnih vapnenaca. Pogrešno je stoga vezati gornju zonu paleogenih flišnih naslaga sa flišnim naslagama u dolini donje Cetine, jer, prema navedenim ispitivanjima, ove naslage nemaju međusobne veze. Rastavlja ih Zadvarska zaravan, koja se sastoji od rudistnih vapnenaca. I u Zadvarskoj zaravni slojevi se pružaju dinarski, a padaju prema sjeveroistoku.
Rudistni vapnenci Zadvarske zaravni prelaze vertikalnim, pravolinijskim odsjekom u fliš oko donje Cetine. Na ovom je odsjeku vodopad Gubavica. Flišna zona donje Cetine je mnogo prostranija od prethodne flišne zone. S prekidima, koje čine vapnenački slojevi, ona zauzima dugu oblast, koja se pruža dolinom donje Cetine dalje na sjeverozapad preko Tugara i Srinjina, gdje se veže sa flišnim zemljištem splitske okolice. Ove su naslage velike debljine. Pod samim vodopadom Gubavicom usjekla se Cetina skoro 160 m u ovim naslagama, a pored sela Zakučca, blizu ušća, njena je dolina u ovim naslagama duboka preko 230 m. I ova flišna zona nema na jugoistoku, prema grebenu Biokova, jednostavnu granicu, već prstasto zalazi među starije mezozojske vapnenačke. Jedna uzana zona ovih naslaga prodire u vapnenački greben Biokova pored sela Poletnice, sve do izvora Vodice. Druga, kraća zona prodire dolinom potoka Skrabišća.
Najvažnija je uska zona flišnih naslaga, koja kroz Gornja Brela, duboko prodire u greben Biokova. Ova zona nema direktne veze sa flišom oko donje Cetine, već se neovisno prema sjeverozapadu nastavlja kroz greben Dovnja. Naslage ove zone su na Zadvarskoj zaravni uglavnom erodirane, održali su se samo dijelovi u jednom dijelu kanjonske doline Prosika. Potok je usjekao dolinu većinom u ovim mekšim naslagama. Prema jugoistoku ova se flišna zona jako sužava, i na mjestu Poklike, između vapnenačkih grebena Topolca i Bukovca, svedena je na zonu, usku nekoliko metara; na tom mjestu radi nejednake otpornosti stijena stvoren je uski i dubok prodor.
Kroz ovaj prodor spuštamo se u glavno područje tercijarnih naslaga biokovskog podnožja. Ova je područje blago nagnuta i spušta se od strmog vapnenačkog odsjeka do morske obale. U ovoj flišnoj zoni nema prekida, i ona je kontinuirana cijelom dužinom našeg područja. Ali po svojoj građi ovo područje nije jednostavno, jer su slojevi, koji ga izgrađuju, raznovrsniji nego u ranije spomenutim flišnim zonama. Pored lapora i pješčanika ovdje se smjenjuju kompaktni i otporni slojevi numulitskog vapnenaca. R. Schubert je i ove naslage odredio kao eocenske (25, 133). Pošto su laporovite stijene ovih paleogenih naslaga manje otporne od vapnenačkih slojeva, to posljednji strše iz flišnog zemljišta kao duga rebra ili kao osamljeni vapnenački grebeni. Najmoćniji od ovih vapnenačkih grebena je onaj, koji s morske strane zatvara makarsku luku. J. Cvijić je ovaj greben u svom geološkom profilu označio kao numulitski (24-II, 331), ali je već prije njega R. Schubert naglasio, da tu, pored mlađih tercijarnih stijena, ima i starijih, mezozojskih slojeva (25, 133). B.Ž. Milojević također je konstatirao na ulazu u makarsku luku, kao najstarije stijene, rudistne vapnenačke (14, 67).
I ja sam našao ove vapnence, ali samo s desne strane ulaza u makarsku luku, tj. na obali grebena Osejave, dok ih na lijevoj strani, grebenu Sv. Petra, nisam mogao naći. Ove mezozojske naslage mnogo odudaraju od mlađih paleogenih slojeva. Rudistni vapnenci jasno su slojeviti i prepuni otisaka i ljuštura od rudista. One starije naslage vide se samo na dužini od 100 m, dok dalje prema sjeverozapadu i jugoistoku poniru pod more tako, da ih nema ni u suprotnom grebenu Sv. Petra ni u jugoistočnom dijelu Osejave, Voliciji. Mlađe naslage koje naliježu na rudistne vapnence osejavskog grebena, odredio je R. Schubert kao glavni numulitski i alveoliski vapnenac (25, 133). R. Schubert smatra, da je u ovim slojevima očuvan dio jugozapadnog  krila primorske sinklinale, u kojoj su se očuvale  flišne naslage makarskog primorja.
Ovo su osnovne naslage koje sudjeluju u geološkoj građi našeg područja. Ali, pored ovih marinskih sedimenata, čiji su najmlađi članovi paleogene starosti, ima u ovom području i mlađih naslaga, koje su uglavnom kontinentalnog porijekla. Flišna primorska zona prostrta je najvećim dijelom debelim brečastim pokrivačima, koji su, prema mišljenju B.Ž. Milojevića, pleistocene starosti (14, 73). Kad se pogleda profil ovih naslaga na strmim stranama u dolini koga potoka ili na obalskom klifu, kojim se redovito ove naslage završavaju, vidi se, da se one ne sastoje od jednostavnog i jednoličnog materijala. U ovim planinama mogu se jasno izdvojiti zone sa materijalom razne veličine. U klifu, kojim se završava planina ispod Velikog Brda, u Donjoj Luci, kod Makarske, mogao sam izdvojiti tri razna nivoa. Klif je visok 7 m, materijal, koji ga čini, uglavnom je slabo zaobljjen, što ukazuje na njegovo alogeno porijeklo, ali i na mali put kretanja. Ovaj cementirani materijal čini prijelaz od breče ka konglomeratu. Plavina se sastoji od materijala razne veličine, od sitnog pijeska do blokova koji imaju u promjeru 25 cm. Najniži sloj plavine debeo je 2 m, i u njemu su najveći sastojci s promjerom od 10 cm. Srednja zona ima debljinu 1 m, i u njoj je materijal najfiniji, uglavnom sitan šljunak i pijesak. Treća, najviša zona plavine je i najdeblja, i sastoji se od najgrubljeg materijala. U cijeloj plavini je pomiješan krupan i slabo zaobljen materijal sa sitnijim šljunkom i pijeskom; jasno se opaža, da materijal nije raspoređen po veličini. Donji dijelovi  plavina su slabije cementirani, te seljaci kopaju u njima zemljince za stoku i male poljske kuće. Ovo je omogućeno i time što je, kako smo već naglasili, materijal nižih zona finiji. Plavinski materijal, slabo cementiran, mnogo se iskorištava i u građevinske svrhe. Plavine su, dakle, pleistocene starosti, i ovi različiti nivoi najvjerojatnije odgovaraju promjenama klime za vrijeme pleistocena. Najveća je plavina bašćanska, koja se prostire ispod sela Basta, sve do Baške Vode, i koju narod zove Baško Polje. Druga velika plavina je ispod sela Velikog Brda. Pored ovih najvećih, ima i manjih plavina, cijelom dužinom flišne zone. One su slabije očuvane, a o njima će se detaljnije govoriti, kad bude riječi specijalno o morfologiji flišne zone.
U zaleđu Biokova ima manjih pokrivača slične prirode. U Kozici, ispod planina Šibenika i Mijovila, vide se takve plavine, koje su dijelom prekrivene moćnim siparima. U Župi se konstatira manja krpa takve plavine na Pisku, u Grabovcu na padini Sidače itd. Razumljivo je, da su ove plavine u zaleđu mnogo slabije razvijene, jer je ovdje i manja količina padalina, a flišne zone nisu toliko moćne, da bi njihova kontaktna linija sa vapnencem predstavljala ujedno i važan hidrografski nivo kao u primorju. Najzad, u zaleđu nema ni visokog vapnenačkog odsjeka, na kome bi se mehanički raspadanjem stvaralo onoliko rastresitog materijala, koliko je to slučaj na visokom primorskom odsjeku. Prema tome je primorje bilo mnogo povoljnija, za obrazovanje pleistocenih plavina.
Pleistocene su starosti i one morenske naslage, koje se susreću na sjeveroistočnoj strani glavnog vrha, na zaravni Razvale (19).
U velikom točilu, iznad sela Basta, kuda vodi put na Biokovo, na visini od 750 m, s lijeve strane puta vidi se jedna krpa stare i potamnijele breče. Ovaj je materijal potkopan i jako se raspada. Odmah se vidi, da je to posljednji ostatak jednog velikog i starijeg brečastog pokrivača, koji je erozijom uglavnom uništen, a održali su mu se samo ovako mali dijelovi. Po apsolutnoj visini i izgledu lako se može zaključiti, da je ova breča starija od nižih plavina, za koje smo rekli da su pleistocene starosti. Ona je sigurno prepleistocena. Po svim znakovima iste je starosti i brečasti pokrivač, koji se spušta padinom Volušice prema izvoru Vodice u Gornjoj Mali. Vjerojatno su iste starosti i one brečaste naslage na visokim podovima iznad sela Tučepa, oko Roglića vode i Magarećeg skoka.
Po vapnenačkim oblastima ovog kraja, u manjim krškim udubljenjima, ponikvama i uvalama, zadržavala se, kao mlađa tvorevina, crvenica, postala kemijskim raspadanjem vapnenaca. U nižim predjelima ovaj se materijal i lanac nagomilava, dok u višim, zbog intenzivnijeg okršavanja, biva odnošen, tako da su dna ponikvi ovog dijela većinom gola i stjenovita. Primjesom spirane crvenice dobile su i pleistocene plavine crvenkastu boju. Postpleistocene su starosti male aluvijalne ravni pored morske obale. Ovo rastresito zemljište nanijeli su periodični potoci, koji su se duboko usjekli u flišnom zemljištu i u pleistocenom plavinama.  Isto tako su mlađi oni nanosi, koji se susreću u zaleđu Biokova na donjoj granici flišnih naslaga, osobito u Župi i Rašćanima. Oni su postali akumulacijom erodiranog i denudiranog materijala sa flišnih naslaga. Postpleistocenom radom abrazije na obalama plavina postala su žala.
Najmlađa tvorevina našeg područja je siparski materijal, koji se nagomilava ispod vapnenačkog odsjeka, na jugozapadnoj strani Biokova. Ovaj je materijal osobito nagomilan na dnu točila, kao kod Bašćanskog točila, Velikog točila i drugih.


Tektonski procesi
Nabrojali smo glavne stratigrafske članove, od kojih je izrađeno naše područje. Dalje ćemo vidjeti u kakvom međusobnom odnosu stoje ove naslage, i tako objasniti tektonske osobine Biokova.
Kao što smo već u stratigrafskom djelu naglasili, najveće prostranstvo imaju kretacejski vapnenci, od kojih je uglavnom izrađen planinski greben Biokova. Na ulazu u makarsku luku pouzdano su utvrđeni rudistni vapnenci, koji se pružaju dinarski i padaju prema sjeveroistoku. Na ove mezozojske naslage naliježu tercijarne naslage  primorske flišne zone, koja je sa sjeveroistočne strane obrubljena vapnenačkim grebenom Biokova. Prema ovakvom odnosu kretacejskih rudistnih vapnenaca i paleogenih flišnih naslaga makarskog primorja moglo bi se zaključiti, da su flišne  naslage sačuvane u jednoj sinklinali. Ali prijelaz flišnih naslaga prema starijim kretacijskim vapnencima nije isti na obje strane flišne zone. Na osejavske rudistne vapnenačke naliježe konkordantno glavni numulitski i alveolitski vapnenac, a preko ovih laporovite naslage. Ovakav raspored i sastav eocenskih naslaga ukazuje da je more postajalo dublje. Na gornjoj planini flišne zone laporovite naslage se dodiruju neposredno sa mezozojskim vapnencima visokog odsjeka, i nisu među sobom konkordantni. Pored drugih dokaza, koje ćemo dalje vidjeti, ova diskordantnost i dodir stijena različite starosti ukazuju da je duž ove linije bilo radijalnih poremećaja. Po litološkim i facijalnim osobinama paleogenih naslaga primorske i kontinentalne  flišne zone ne možemo zaključiti, da je postkretacejskim nabiranjem Biokovo izdignuto iznad nivoa mora. U paleogenim naslagama nema traga rastresitom materijalu, koji bi  karakterizirao obale izdignutog grebena. Tragovi vapnenačkih breča oko ponikve Vrbnja, na Zadvarskoj zaravni ne mogu nam  poslužiti kao siguran dokaz ovog nabiranja, jer im se starost ne može ničim pouzdano utvrditi. Vjerojatnije je stoga, da je Biokovo i poslije postkretacejskog nabiranja ostalo pokriveno morem. Paleogene naslage, koje bi prekrivale mezozojske vapnence Biokova, potpuno su erodirane, a sigurno su bile i manje debljine nego u okolnim zonama. Naslage ilovače, koje iznenađuju u krškim  depresijama viših dijelova Biokova, možda su posljednji tragovi erodiranog pokrivača. U ovim džepovima ilovače iskopani su bunari, koji snabdijevaju vodom stočarske stanove.
Oligocene naslage u području Biokova ne spominje R. Schubert, a nisu ih konstatirali ni drugi istraživači. Prema tome je najvjerojatnije, da je u oligocenu cijelo naše područje bilo kopno.
Poslije oligocena nastupilo je, kao što smo prije spomenuli, intenzivno nabiranje, jedan od najvažnijih momenata u razvoju reljefa naše oblasti. Potisak je pri ovom nabiranju dolazilo sa sjeveroistoka. Zbog jakog potiska bore su polegle prema jugozapadu. Ovim nabiranjem intenzivno su poremećeni slojevi današnjih flišnih zona.
Slojevi sjeveroistočne flišne zone pružaju se dinarski i padaju prema sjeveroistoku. Spomenuli smo da R. Schuubert misli da su flišni slojevi ove zone, duž uzdužnih rasjeda, ukliješteni među starijim mezozojskim naslagama, a vjerojatno duž tih rasjeda i prekriveni starijim otpornijim vapnencima (26, 33). Na taj način očuvale su se ove naslage od erozije. Schubertovo mišljenje potvrđuje i odnos flišnih i mezozojskih naslaga na prijevoju Turiji. Tu se vidi da su flišne  naslage ukliještene među starijim vapnencima, i da se među njima gube. I u ovom se profilu, kao i u primorskoj flišnoj zoni, vidi da se duž sjeveroistočne granice dodiruju laporovite naslage sa kretacejskim vapnencima i da su među sobom diskordantni. Sjeveroistočna flišna zona nije kontinuirana, njeni slojevi su očuvani u dvije zone: Katuni-Orje - Rastovac i Župa - Rašćane. Razmimoilaze se između Župe i Zagvozda. Prva zona je sjeveroistočnija od druge. Poremećaj, kojim su flišne naslage dobile ovakav položaj, dogodio se je ili za vrijeme postoligocenog nabiranja ili neposredno poslije, kao posthumni pokret. Poremećaji su bili svakako prije stvaranja zaravni, jer su rijeke preko ovih rasjednih linija uravnavale vapnenačko i flišno zemljište, što ćemo vidjeti u odnosu Zadvarske zaravni i fliša oko donje Cetine.
R. Schubert je konstatirao, da je jugoistočni dio Biokova predstavljen dosta pravilnom antiklinalom (25, 133). U Osoju, na putu prema Kozica - Makarska, slojevi se pružaju dinarski, a padaju prema sjeveroistoku, dok na Prisici zadržavaju isti pravac ali padaju prema jugozapadu. Ovim konstatiramo dva krila dosta pravilne antiklinale, čije se tjeme nalazi između Sarnača i Prisike. Ovakav položaj slojeva ne možemo pratiti i dalje prema sjeverozapadu. Za glavni dio biokovskog grebena R. Schubert kaže da je «kako se čini» predstavljen jednom jako poleglom antiklinalom, čiji slojevi padaju prema sjeveroistoku. S ovakvim tumačenjem R. Schuberta mi se slažemo za središnji i najviši dio Biokova, ali u sjeverozapadnom dijelu prilike izgledaju složenije. Uska flišna zona oko Gornjih Brela odvaja vapnenački greben Sv. Ilija - Šćirevac, koji je produženje glavnog grebena Biokova prema sjeverozapadu, od vapnenačkog grebena Dovanj - Topolac.


Slika 1. Profil kroz središnji dio Biokova u pravcu SI-JZ
1. mezozojski vapnenci
2. paleogeni vapnenci
3. paleogeni pješčari i lapori i
4. sipari i breče


Oba grebena su izgrađena od kretacejskih vapnenaca. Moguće je da su ova dva grebena mezozojskih vapnenaca dvije antiklinale, koje tako naliježu jedna na drugu, da u ovom dijelu čine dio jedinstvenog planinskog grebena. I prema onome, što je F. Kerner utvrdio u susjednoj planini Mosoru (10), moglo bi se zaključiti da ovi grebeni pripadaju dvjema antiklinalama. Ali siguran odgovor nije moguć prije detaljnog geološkog snimanja. Prstasto prodiranje fliša donje Cetine u vapnenački greben Biokova, ne može se smatrati kao znak samostalnih sinklinala. Po asimetričnim depresijama, u kojima su se održale flišne naslage, izgleda da se na njih može primijeniti ono tumačenje, kojim je R. Schubert objasnio položaj flišnih naslaga u sjeveroistočnom položaju Biokova.
Prijelaz između vapnenačkog grebena Biokova i flišne zone u primorju čini veoma strm odsjek, mjestimice visok preko 1000 m. Kao što smo već rekli, u ovoj se zoni smjenjuju naslage laporaca i pješčanika sa slojevima numulitskog vapnenaca. Kad se utvrdi geološki profil ove zone, konstatira se da su slojevi intenzivno nabrani u nekoliko poleglih bora. I. R. Schubert ovako objašnjava položaj i smjenu raznolikih naslaga u primorskoj flišnoj zoni (25, 133).
Obalski greben Osejave i Sv. Petra, ispred makarske luke, predstavlja jugozapadno krilo primorske flišne zone. Poznato nam je da je ovaj greben u gornjem dijelu izgrađen od paleogenih vapnenaca, a u donjem (u Osejavi) od mezozojskih, rudistnih vapnenaca. Idući od ovog grebena prema visokom vapnenačkom odsjeku pad flišnih slojeva postaje sve veći, a na dodiru flišne zone i vapnenačkog odsjeka javlja se izrazita razlika u veličini nagiba i diskordantnost slojeva. Ranije smo vidjeli, da se i kod flišnih naslaga kontinentalne zone isto tako duž sjeveroistočne strane javlja razlika u nagibu slojeva. Diskordantnost i dodir slojeva, koji se stratigrafski ne nastavljaju, upućuju nas da su ove granice važne tektonske linije, koje su u današnjem reljefu izražene visokim odsjecima.
Pored spomenutih ima još izrazitih odsjeka u našem području. U našim ispitivanjima dolazimo do zaključka da je značaj ovih linija, za tektonsku i morfologiju našeg područja, vrlo veliki, stoga ćemo se na njih detaljnije osvrnuti i pokušati objasniti njihovu prirodu. Glavni su odsjeci: sjeveroistočna strana župsko - raške udoline, sjeveroistočna strana udoline Rastovca, katunski odsjek, odsjek Poletnica - Podgrađe, na kome je vodopad Gubavica, a najviši je onaj odsjek koji odvaja vapnenački greben Biokova od biokovskog primorja. Nastaje pitanje, koje su prirode ovi odsjeci. Da li su rasjedi, fleksure ili tjemena poleglih bora? Dosadašnja ispitivanja nisu u tom pogledu dala definitivan odgovor. Mi ćemo iznijeti glavna dosadašnja mišljenja o pojedinim odsjecima uspoređujući ih sa našim promatranjima, i iz toga povući zaključak o prirodi ovih odsjeka.
J. Cvijić je u svom prvom radu, na priloženoj karti, označio odsjek između biokovskog grebena i primorske flišne zone kao rasjed (22. karta). Kasnije je izmijenio mišljenje i smatrao, da je duž ovog odsjeka fleksurno izdignuta visoka biokovska zaravan, a spuštena primorska zona (24-II, 331). A. Grund konstatira da  flišna zona u primorju, od Trogira do Basta i Graca, graniči s višim vapnenačkim zemljištem, mlađim prekrilnim, vapnenačkim odsjekom («Überschiebungsstufe»). Duž ovog odsjeka izdiglo se, po Grundu, zemljište donjeg sliva Cetine. Izdizanje i način poremećaja zemljišta duž ovoga odsjeka Grund tumači na dosta smion način. Po njemu, cijela masa srednjodalmatinskih otoka i kanala kretala se oko svoje sjeverozapadne ivice prema kopnu, i uvukla duž ovog odsjeka pod zemljište kopna. A. Grund misli, da se ovaj poremećaj dogodio za vrijeme kasnijih, donjopliocenih, «posthumnih» pokreta (3, 217). Pravac pružanja slojeva zapad-istok, koji je utvrđen na otocima ove grupe (Brač, Hvar i Korčula) išao bi u prilog ovom mišljenju. Ali pored svega toga, ovakav način poremećaja, koji se istovremeno vrši u vertikalnom i horizontalnom pravcu, zahvaćajući relativno široko područje, izgleda vrlo neobičan. Odstupanje u pravcu pružanja slojeva na spomenutim otocima moglo bi nastupiti, kad bi se sjeverozapadni dio ovih otoka udaljavao od kopna a jugoistočni mirovao. A. Grund ovim uvlačenjem jugoistočnog otočnog zemljišta pod čvrsto kopno tumači i veliku visinu, do koje se dižu obalski kopneni grebeni.
I Oto Maul smatra, da su se duž ovog visokog odsjeka vršila mlađa, gornjopliocena izdizanja i izvijanja. Rubovi zaravni na ovim linijama jače su se izdizale od samih zaravni, i stoga su više od zemljišta u zaleđu. Tako O. Maul utvrđuje, da se rub Zadvarske zaravni kod Dubaca izdigla iznad zaravni za 40 m (11, 27).
F. Kerner smatra ovaj odsjek erodiranim tjemenom prekrilne bore, a njegovo odstupanje od pravolinijskog pravca posljedica je kasnijih erozijskih procesa (7, 58). R. Schubert je također mišljenja, da je visoki primorski odsjek erodirao tjeme polegle bore (25, 133). Mišljenjima ovih dvoje geologa pridružuje se i B.Ž. Milojević (14, 67).
I svojim ispitivanjima u primorskom odsjeku uspjeli smo izdvojiti dva dijela, koja razdvaja jedan izraziti pregib, visok između 600 – 800 m. Tragovi ovog poda vide se iznad Topića kuća, zatim u bašćanskom točilu pored izvora Korita, na visini oko 620 m. Dalje prema jugoistoku ovaj se pregib lijepo očuvao pri dnu odsjeka, između sela Basta i Velikog brda. Najveća je visina ovog pregiba iznad sela Makra (800 m), gdje je predstavljen zemljištem blažeg nagiba, koje se zove Krupa. Visina ovoga poda opada idući dalje prema jugoistoku, tako da mu je visina kod Roglića vode u Tučepima oko 700 m. Najveću visinu dostiže, dakle, ovaj pregib na Krupi, a prema sjeverozapadu i jugoistoku visina opada. On rastavlja dva dijela visokog odsjeka, viši, stariji, i niži, mlađi dio. J. Cvijić je vjerojatno ovaj pod označio, na svojoj preglednoj karti, kao dio ličke zaravni (22, karta).
Po ovome podu može se zaključiti, da je prije stvaranja nižeg dijela odsjeka postojao samo viši dio, čija je relativna visina, iznad spomenutog poda, 600 – 700 m. Za ono vrijeme dok je postojao samo viši dio odsjeka, radom erozije i regresivnim pomjeranjem višeg dijela odsjeka, stvoren je spomenuti pod. Viši dio predstavlja ujedno i glavni dio odsjeka. A kad bi ovaj odsjek bio samo erodirao tjeme polegle bore, kako bi se mogao protumačiti postanak visoke zaravni, koja se nalazi iznad višeg dijela odsjeka, i koju je J. Cvijić označio erozivnom. Postankom ovog odsjeka prekinut je fluvijalni proces na spomenutoj zaravni, koja se sigurno stvarala poslije postoligocenog nabiranja. Koje je starosti visoki odsjek nema dokaza, po kojima bi to mogli odrediti, ali je sigurno mlađi od visoke zaravni. Po tome, što je visoka zaravan slabo očuvala karakter zaravni, što je mnogo disicirana krškim oblicima i dosta velike visine (preko 1000 m), moglo bi se sa vjerojatnošću zaključiti da su se ovi poremećaji dogodili prije glavnih, postpliocenih pokreta. Mi ne uzimamo miocenoplioceni fluvijalni period  kao doba apsolutnog mirovanja i jednog erozivnog ciklusa. U toku ovog dugog perioda sigurno je bilo tektonskih pokreta kao i u drugim oblastima, pri čemu su fluvijalni oblici poremećeni i smjenjivali se erozijski ciklusi. Iz ovoga slijedi, da je hipotetično erodirano tjeme polegle bore ujedno i linija radijalnih pokreta (rasjed), a ovo bi se moglo s velikom vjerojatnošću primijeniti i na većinu drugih odsjeka u našem području.
I viši dio odsjeka nije potpuno jednostavan. Iznad Topića kuća vidi se u ovome dijelu sporedan pregib, na visini od 1200 m. Iznad ovog pregiba zemljište je blažeg nagiba, što ukazuje, da je nagib bio ublažen radom vanjskih sila. Naprotiv, ispod ovog pregiba, odsjek je veoma strm. Prema ovome, i viši dio odsjeka nije odjednom stvoren, već je u njegovom stvaranju bilo prekida.
Niži dio odsjeka, ispod spomenutog poda, posto je mlađim izvijanjem (fleksurom) zemljišta. Ovo je izvijanje izazvalo spuštanje izdani, i uslijed toga spuštanje i glavnih vrela, od kojih postaju periodični potoci makarskog primorja. Tako se vide tragovi spuštanja vrela Vrutka iznad Makarske. Iznad današnjeg izvora u odsjeku je udubljenje Turska peć. B.Ž. Milojević također smatra da je kroz ovo udubljenje izvirao Vrutak (14, 83). Mjestimično nije niži dio odsjeka ni izražen, već se zemljište spušta većim nagibom prema obali. Ovo se jasno vidi ispod Stupa, oko sela Krvavica, gdje se flišno zemljište primorja spušta velikim ali kontinuiranim nagibom prema obali. Gdje su vrela najjača, ne mogu se izdvojiti viši i niži dio, jer su intenzivnom regresivnom erozijom oba spojena u jedan visoki odsjek, kao iznad Basta. Ukratko, može se reći, da je donji dio odsjeka fleksurno-erozijskog porijekla i nije u cijeloj dužini jednako izražen. Proces izvijanja, koji je izazvao oživljavanje erozije, sigurno je prepleistoceni ili donjopleistoceni, jer su planine, koje su se stvorile ispod ovog odsjeka akumulacijom erodiranog materijala, pleistocene starosti.
Pored ovog najvišeg tektonsko-erozijskog odsjeka, u čijem je formiranju tektonski moment bio od veće važnosti, postoje i drugi odsjeci, ali su od manje važnosti za reljef našeg područja. A. Grund smatra, da je odsjek, koji razdvaja flišno područje oko donje Cetine od vapnenačke Zadvarske zaravni, prekrilni, i da mezozojski vapnenci naliježu preko paleogenih flišnih naslaga. Sam vodopad Gubavica postao je potkopavanjem vapnenačkog pokrivača (3, 213). J. Cvijić je prvi put označio ovaj odsjek kao fleksurni (22, karta), a kasnije je i on prihvatio mišljenje, da duž ovog odsjeka rudistni vapnenci naliježu na flišne naslage (24-II, 69). O. Maul prima tumačenje A. Grunda da je ovaj odsjek prekrilni (11, 25), i B.Ž. Milojević se pridružuje mišljenju da je odsjek postao nalijeganjem mezozojskih vapnenaca na flišne naslage (14, 67).
Rijetko se susreće odsjek, koji se ovako pravolinijski pruža, kao odsjek, koji razdvaja Zadvarsku zaravan od nižeg flišnog zemljišta. Vrh ovog odsjeka ima apsolutnu visinu, pored vodopada Gubavice, 230 m, a podnožje, kod električne centrale, samo 73 m. Odsjek je, dakle, visok 157 m. Kod ovog visokog odsjeka ne vidi se da flišni slojevi padaju pod vapnenačke. Naprotiv, granica je između ovih različitih stijena skoro vertikalna i oštro odsječena. Po nagibu jednih i drugih slojeva ne može se zaključiti da flišne naslage podilaze pod vapnenačke odsjeke ni u dubljim dijelovima. Prema ovim znacima ima više razloga vjerovati da je ovo rasjedna linija. Spomenuli smo ranije, kako R. Schubert tumači položaj flišnih naslaga. Kako vidimo, naša opažanja u ovom odsjeku idu u prilog Schubertovom tumačenju. Ovdje se također vidi da je poremećaj duž ove linije  morao biti prije formiranja Zadvarske zaravni, jer je rijeka, kao što ćemo kasnije vidjeti, preko ovog rasjeda uravnjavanja vapnenačko i flišno zemljište. Ovim uravnjavanjem su morfološki tragovi rasjeda uglavnom brisani. Tek poslije postpliocenog izdizanja zaravni usjekla je rijeka selektivnom erozijom prostraniju dolinu u mekšem flišnom zemljištu, i ogolila rasjedni odsjek. Ovim mlađim erozijskim procesom dobio je odsjek današnji izgled. U flišu donje Cetine konstatiramo i manje zasebne bore, koje nisu u vezi sa okolnim, vapnenačkim zemljištem. Moguće, da je ovo zasebno nabiranje flišnih naslaga izazvano potiskom vapnenačkog, kompaktnijeg krila, za vrijeme poremećaja duž spomenutog odsjeka. Ovakve sekundarne bore lijepo se vide u profilu pored izvora Zvijezde, ispod sela Slimena.
Za katunski odsjek većina autora (A. Grund, J. Cvijić, O. Maul i B.Ž. Milojević) misle da je rasjedna linija, duž koje je poremećena fluvijalna zaravan oko Cetine. Od geologa ovim se pitanjem detaljnije bavio F. Kerner (8). On smatra da je odsjek navlaka kretacejskih vapnenaca preko eocenih naslaga. Ali pošto nema alveolinskih vapnenaca, i on misli da je duž te linije bilo i radijalnih pokreta. Kao što je već B.Ž. Milojević naglasio, katunski se odsjek na jugoistočnom kraju ne završava jednostavno, već se dijeli u tri manja odsjeka. Najviši od ova tri odsjeka rastavlja podsku (po B.Ž. Milojeviću) zaravan, koja je visoka 440 m, od nižeg poda oko Vukušića, koji je visok 310 m. Ispod ovog poda leži niži, oko Popovića (Gornjih), visine 275 m, a od ovog malo odstupa jedan još niži pod, visok 265 m, oko Buljevića. Odsjek iznad Vukušića kuća postepeno se gubi u blag pregib, kojim se podska zaravan spušta u zaravan Orje - Grabovac, a niži odsjeci se nastavljaju prema jugoistoku dosta izrazitim odsjekom ispod Orja, u Žeževici; ovaj je odsjek visok 80 m. Od Pejkovića kuća prema jugoistoku do Sv. Stipana, u Rastovcu, odsjek se skoro sasvim gubi. Strm odsjek prati sjeveroistočnu stranu rastovačke udoline i vjerojatno predstavlja produženje katunskog odsjeka. Dalje prema jugoistoku ovi se odsjeci gube u jako karakterističnom zemljištu sela Župe i Krstatica.
Sjeveroistočna granica Biokova najbolje je izražena župsko-raškom udolinom. I u ovoj je udolini sjeveroistočna strana veoma strma i pruža se u dinarskom pravcu. Visina odsjeka iznosi u središnjim dijelovima skoro 300 m, dok mu se visina prema sjeverozapadu i jugoistoku smanjuje. Na sjeverozapadu gubi se kao jedinstven odsjek u prijevoju Turiji, a na jugoistoku se rastavlja u dva manja odsjeka, iznad crkve Sv. Stipana, slično katunskom odsjeku. Dalje prema  jugoistoku, blažim pregibom prelazi ovaj odsjek u strm odsjek ispod planine Šibenika i Mijovila u Kozici. Podnožje odsjeka čine eoceni flišni slojevi koji se pružaju dinarski i padaju prema sjeveroistoku. Slojevi vapnenačkog odsjeka iznad flišnog zemljišta, imaju također dinarski pravac pružanja, ali im je pad mjestimično mnogo veći ili se toliko izvijaju da su  vertikalni, kao u Sokolićima i Gavrinićima. Ovako jako izvijanje slojeva je lokalna pojava. I po ovom se vidi da se više vapnenačko zemljište duž ovih linija intenzivno izvijalo, nezavisno od niže flišne zone. Da je bilo izdizanja i izvijanja višeg vapnenačkog zemljišta  vidi se i po visokim grebenima Šibenika i Mijovila, čije su jugozapadne strane vrlo strme. Ovi grebeni leže neposredno iznad samog odsjeka. Jedino je J. Cvijić obratio pažnju na ovaj odsjek i u preglednoj karti označio ga kao fleksurni (22).
Za sva veća ulegnuća u našem području je karakteristično da su im sjeveroistočne strane mnogo strmije od jugozapadnih, jer su se mlađi tektonski pokreti vršili duž sjeveroistočnih strana. Za uzvišenja oko Biokova i za samo Biokovo vrijedi protivno, jer su im jugozapadne strane strmije od sjeveroistočnih. 
U našem području osim postoligocenog nabiranja bilo je, dakle, rasjedanje koje se je vršilo istovremeno ili neposredno poslije nabiranja. Ovim pokretima poremećen je tektonski odnos, uspostavljen glavnim nabiranjem. Poremećaji su se vršili duž sjeveroistočnih krila paleogenih, flišnih zona. Mlađe i manje otporne flišne naslage zaštićene su pred erozijom otpornijim vapnenačkim krilima. Za vrijeme duge mioceno pliocene erozivne faze u mnogom su brisane neravnine, stvorene ovim pokretima. Ali, kao što ćemo kasnije vidjeti, ove su tektonske linije oživjele mlađim plioceno-pleistocenim pokretima, jedino tektonska linija gubavičkog odsjeka, izgleda, nije oživjela za vrijeme ovih mlađih poremećaja. Duž ovih linija stepenasto je dislocirana fluvijalna zaravan. Oživljavanjem dobile su tektonske linije izgled današnjih strmih odsjeka. Vanjske sile nisu kasnije imale dovoljno vremena ni snage da izmijene strme odsjeke ili im znatno ublaže pad, u tom ih je sprečavao i vapnenački sastav zemljišta. Kao rezultat nabrojenih tektonskih procesa stvorila su se uglavnom monoklinalna uzvišenja  i ulegnuća, glavna tektonska karakteristika našeg područja.
Izneseni su glavni momenti u razvoju obalskih dinarskih planina uopće i Biokova specijalno. Ukratko smo predstavili i petrografski sastav Biokova da bi lakše objasnili smjenu i modifikaciju morfoloških procesa, koji su formirali glavne oblike. Osobitu pažnju smo posvetili uzdužnim strmim odsjecima, jer su to bile glavne linije, duž kojih su se vršili pokreti i stvarale osnove za glavne oblike reljefa u oblasti Biokova. Dalje ćemo iznijeti glavne morfološke oblike, onim redom kojim su se stvarali, jer ćemo tako lakše razumjeti i objasniti njihov međusobni odnos.
 
Fosilni fluvijalni reljef
Do sada su prikazani glavni momenti, koji su bili presudni u formiranju pejzaža Biokova. Ali, pored rada endogenih sila nailazimo na raznolike morfološke oblike, stvorene radom egzogenih sila. Biokovo je visok primorski greben, koji se pruža paralelno s obalom. Ovaj se greben ponaša kao brana za vjetrove, koji pušu s mora; zbog toga se ovdje izlučuje velika količina padalina. I pored toga, sa Biokova se ne spušta nijedan zaravanski tok, jer je Biokovo vapnenačka planina. Samo neznatni i kratki zaravanski tokovi teku preko jugozapadnog, flišnog podnožja.
Iako u mijenjanju starih oblika i u stvaranju novih, zaravanski tokovi na Biokovu nemaju značaja, ipak se, iz već postojećih oblika, jasno vidi, da uvijek nije bilo tako. Najveći dio biokovskog pejzaža, izgrađen je, u svojoj osnovi, radom nekadašnjih zaravanskih tokova. Glavni morfološki oblici, stvoreni radom fluvijalne erozije, su zaravni, koje prate sjeveroistočno podnožje Biokova.
Oko Zadvarja, s obje strane flišne zone donje Cetine, izrađena je skoro potpuno horizontalna zaravan, koja siječe nagnute  slojeve rudistnih vapnenaca. Sigurno je prije disiciranja ova zaravan zasijecala i flišne slojeve spomenute zone. Poslije poremećaja ovog starog nivoa, Cetina je selektivnom erozijom jače usijecala i erodirala flišne stijene, tako da se zaravan potpuno očuvala samo u čvršćim i propustljivim vapnencima oko flišne zone.
Gotovo svi ispitivači ovog područja slažu se, da su zaravni dinarskog primorja fluvijalnog porijekla. Samo R. Gaetano misli da su one abrazivne, stvorene u četiri sukcesivna povlačenja mora u postpliocenu.  Gaetano navodi da su visine tih zaravni 50, 150, 450 i 650 m (18, 865). 
J. Cvijić je smatrao da su zaravni oko donje Cetine dio kistanjske zaravni i da su fluvijalnog porijekla (22, 123). V.M.  Devis[87] je smatrao zaravni srednje Dalmacije erozijskim, a za uzvišenja na njima držao je da su otporniji monadnoci (4). A. Penck, A .Grund, O. Maul, E. Ruster i G. Götzinder smatraju ove zaravni fluvijalnim, ali se ne slažu sa Cvijićevim mišljenjem da su one dijelovi jedne poremećene zaravni, kao ni sa njegovim tumačenjem o postanku uzvišenja, koja se dižu sa ovih zaravni. Ovi autori smatraju, da su se spomenute zaravni formirale istovremeno ali samostalno oko pojedinih rijeka. U svom erozijskom radu rijeke nisu uspjele erodirati razvođa, koja su razdvajala njihove slivove i zaravni. Prema tome nije uopće došlo do formiranja jedne jedinstvene zaravni, kao što je to J. Cvijić zamišljao. Zaostala uzvišenja na razvođima dokaz su A. Grundu, da erozijski ciklus nije bio u zrelom stadiju, već u jednom, koji prethodi zrelom («Fruhreife»). O. Maul smatra, i pored «mosora», da je ovaj ciklus bio već u zrelom stadiju (11, 5).
Njemački ispitivači, dakle, drže da su uzvišenja na zaravnima pošteđena od riječne erozije. Bočna erozija rijeka nije dospjela, potpuno zaravniti i uništiti razvođa («Erosions und Denudationsrelicte»). J. Cvijić je, naprotiv, mišljenja da su uzvišenja postala osobito mlađim tektonskim pokretima. Blage padine, kojima ova uzvišenja prelaze u zaravni, isti sastav i spuštanje riječnih dolina sa uzvišenja na zaravan, govore jasno, kako misli O. Maul, protiv Cvijićeve hipoteze i Devisovih monadnoka (11, 29).
Fluvijalna priroda zaravni je i geološki utvrđena. R. Schubert i G. Götzinder (2,227) konstatirali su riječne kvarcevite šljunke na kistanjskoj zaravni, a na zaravni oko Cetine utvrdili su ih G. Götzinder, F.Kerner (7, 53) i B.Ž. Milojević (13, 614). Prema tome abraziona priroda zaravni, zastupana od talijanskih geografa i geologa, mora se odbaciti. Fluvijalna priroda zaravni postaje jasna, kada se pogleda i na njihovo rasprostranjenje, jer one ne idu paralelno s morskom obalom, već se drže glavnih riječnih tokova.
Ranije smo naglasili, da zaravan oko Zadvarja siječe koso nagnute slojeve vapnenaca. Prema tome, ova je zaravan mlađa od poremećaja samih slojeva. Utvrdili smo, da su se ovi poremećaji izvršili u postoligocenu. U toku miocena i pliocena vladala je u ovim područjima intenzivna fluvijalna erozija, koja je formirala prostrane zaravni. Poremećaj ovog fluvijalnog ciklusa dogodio se, kao što smo već spomenuli, u postpliocenu. Kroz ovo doba uspjela je Cetina izraditi erozijsku terminantu, a denudacijom dolinskih strana i bočnom erozijom stvoriti prostranu zaravan.
Ovdje je uglavnom riječ o posljednjem erozijskom ciklusu, za vrijeme koga su stvorene današnje zaravni. Sigurno je u toku dugog perioda, od postoligocenog nabiranja do postpliocenih pokreta, bilo smjenjivanja više erozijskih ciklusa, ali raniji oblici uništeni su erozijom sljedećih ciklusa. Vjerojatno je visoka zaravan na jugozapadnoj strani Biokova izrađena za vrijeme jednog od tih ranijih ciklusa. Poremećajima ova je zaravan izdignuta na veću visinu, i tako nije uništena radom erozije sljedećih ciklusa. U toku ovog dugog fluvijalnog perioda vršili su se i, ranije spomenuti, posthumni pokreti, izvijanja i izdizanja duž rasjednih linija; tako bi mogli objasniti, zašto su podovi iznad klisure na ušću Cetine relativno malog prostranstva, uspoređujući sa zaravnima u zaleđu. Točno odrediti broj ciklusa ovog dugog perioda i pronaći, njima odgovarajuće oblike, vrlo je težak a u malom području naših ispitivanja, nemoguć posao. Erozijski oblici o kojima će ovdje biti govora, pripadaju, dakle, uglavnom posljednjem erozivnom ciklusu, čije je doba za sada nemoguće predvidjeti.
Zaključujući po apsolutnoj uravnjenosti i velikom prostranstvu, zaravan je morala biti u samom nivou mora, prekrivena rastresitim materijalom riječnih nanosa, po kojima je rijeka meandrirala i mijenjala često korito. Nagib aluvijalne ravni morao je biti vrlo neznatan. Bočna erozija dopirala je do okolnih uzvišenja, koja su se izdizala sa aluvijalne ravni. Na ravnoj Zadvarskoj zaravni «Ljuti» konstatiraju se izolirana uzvišenja, koja su se uspjela održati pred bočnom erozijom.
Kad se pogleda sa vodopada Gubavice prema zapadu, na potpuno uravnjenoj zaravni pada u oči malo uzvišenje Gradac, iznad Podgrađa. Ovaj je brijeg erozijski relikt, zaostao pred bočnom erozijom rijeka, koje su uravnale zaravan, jer je sa svih strana opkoljen dijelovima zaravni. Gradac leži neposredno iznad gubavičkog odsjeka. Po položaju Gradcu odgovara greben, na kome je zadvarska tvrđava. Ovaj se greben pruža prema jugoistoku i prelazi u više grebene Biokova.
Rekli smo da je gubavički odsjek najvjerojatnije tektonska linija, duž koje se, za vrijeme postoligocenog nabiranja, izdiglo više vapnenačko zemljište, a spustila flišna oblast donje Cetine. Na liniji samog odsjeka poremećaj je bio najintenzivniji. Na odsjeku se vapnenačko zemljište najviše izbilo i izdiglo. Bočna erozija nije mogla sasvim erodirati uzvišenja, postala ovim pokretima. Od izdignutog zemljišta zaostali su pred bočnom erozijom samo otporniji ili udaljeniji dijelovi, koji se danas vide kao osamljeni brjegovi ili duži grebeni. Rijeka je antecedentna prema poremećajima duž gubavičkog odsjeka; ona je uspjela da se u izdignutom grebenu onoliko usiječe, koliko se on izdizao, a kasnije da ga u najvećem dijelu i bočno erodira.
Ovom grebenu svojim položajem sličan je i greben Velika baba - Dovanj, koji razdvaja vapnenačku, Zadvarsku zaravan od flišnog primorja. Prema tome, moglo bi se zaključiti, da je i ovaj greben postao radijalnim kretanjem duž primorskog odsjeka, i to za vrijeme postoligocenih tektonskih pokreta tj. prije formiranja današnje zaravni.  Uzvišenja, postala izdizanjem duž primorskog odsjeka, bila su mnogo veća od onih koja su postala na gubavičkom odsjeku; stoga ih riječna erozija nije mogla erodirati u onoj mjeri, u kolikoj su erodirana uzvišenja iznad gubavičkog odsjeka. Cetina je antecedentna i prema ovom posljednjem grebenu. Na ovom mjestu, na kome je rijeka prosijecala primorski greben, izradila je, za vrijeme stvaranja zaravni, široku dolinu. Njezini tragovi u primorskom grebenu jasno se vide na širokim podovima iznad ušća Cetine. Ti podovi iznad klisure, pred ušćem Cetine, imaju istu visinu (245 i 246 m), kao i Zadvarska zaravan. Zbog ovih podova mogu se u dolini Cetine na ušću izdvojiti dva različita dijela. Viši dio, sa profilom normalne riječne doline, formirao se istovremeno kad i Zadvarska zaravan. Niži je dio uska i duboka klisura sa slabo izraženim terasama; ovaj je dio rijeka usjekla poslije izdizanja Zadvarske zaravni. Prava je klisura, dakle, usječena u starijoj, širokoj dolini. Da se primorski greben izdigao u postpliocenu tj. za vrijeme poremećaja Zadvarske zaravni,  kao što misli većina ispitivača, ona se ni u kom slučaju ne bi mogla izdvojiti ova dva dijela, niti protumačiti postanak onog jasno izraženog poda na granici više, normalne i prave klisure, a koji visinom odgovara Zadvarskoj zaravni.
Iz ovoga se može zaključiti, da u našem području  nisu u postpliocenu bila glavna linearna izvijanja i izdizanja primorskog grebena duž pojedinih linija, kao što to neki autori misle, kao J. Cvijić (22, 158), O. Maul (11, 27) i drugi. U postpliocenu su se vršila epirogenetska izdizanja čitavog primorskog dijela na sjeveroistoku od primorskog odsjeka, a spuštao se samo primorski dio na jugozapadu: izdizali su se veliki blokovi zajedno sa uzvišenjima i zaravnima. Pri ovim poremećajima oživjele su stare postoligocene tektonske linije. Duž njih su se vršila pomicanja zemljišta u vertikalnom pravcu i lagana izravnavanja zaravni. Najjače je oživjela tektonska linija između primorske flišne oblasti i visokog vapnenačkog grebena, i duž ove linije pomicanje je bilo najintenzivnije. Zemljište na sjeveroistoku od nje se izdizalo, a na jugozapadu se spuštalo, osim neznatnih odstupanja. Ovim postpliocenim poremećajima dobila je jadranska strana dinarskih planina stupnjevit pad, što je vjerojatno i zavelo talijanske ispitivače da je shematiziraju u četiri abrazivne zaravni.
Ovo tumačenje odnosa između postoligocenih i postpliocenih pokreta i fluvijalne faze, koja ih vremenski izdvaja, možemo provjeriti i na katunskom odsjeku, koji razdvaja Zadvarsku zaravan od više, podske. I iznad ovog odsjeka imamo uzvišenja: Kreševicu, Sidaču i Orljaču, čija se geneza može protumačiti na isti način, na koji i postanak uzvišenja iznad prva dva odsjeka. F. Kerner je vršio geološka promatranja na ovom odsjeku, i smatra da je ovaj odsjek navlaka kretacejskih vapnenaca na eocene slojeve. Prema tome odsjek je  bio prvobitno tjeme pokrivača; ali, zbog toga što nema alveolinskih vapnenaca i F. Kerner misli, da je duž ovog odsjeka  moglo biti radijalnih  pokreta, što ide u prilog našem tumačenju (8, 61).
I iznad drugih glavnih odsjeka ima uzvišenja koja su slična prvim po svom položaju i obliku. Iznad odsjeka na sjeveroistočnoj strani rastovačke udoline imamo uzvišenja Lisaču i Veliku glavu. Iznad strme, sjeveroistočne strane župsko - raške udoline leže uzvišenja Draže brdo i Gradina, a do najveće se visine izdižu Šibenik i Mijovil. Iznad velikog odsjeka jugozapadne strane Biokova nailazimo na uzvišenja, koja su viša od zaravni u zaleđu, kao Vošac iznad Makra i Šibenik iznad Basta.
Sva ova uzvišenja, koja leže iznad glavnih odsjeka, ne mogu se objasniti samo kao erozijski ostaci. Njihova veza sa glavnim odsjecima i tektonskim linijama upućuje nas da pomislimo na njihovu međusobnu vezu. Jasno se vidi, da ova uzvišenja nisu lokalizirana ni na najvećim odstojanjima od riječnih tokova, što ukazuje da ona nisu jednostavni ostaci od razvođa (mosori). Najzad, i asimetrija njihovih strana ne slaže se sa pretpostavkom «mosora». Jugozapadne strane, koje su u vezi sa odsjecima, mnogo su većeg pada od sjeveroistočnih. Na jugozapadnim stranama nekih uzvišenja konstatiraju se mjestimično i veći poremećaji i izvijanja slojeva. Tako su slojevi došli u vertikalni položaj ili su čak i neznatno nagnuti prema sjeveroistoku, kao u Gavranićima i Sokolićima, na sjeveroistočnoj strani župsko-raške udoline. Kod najviših uzvišenja, kao što su Mijovil, Šibenik i Sidača, slojevi se pružaju dinarski i padaju prema sjeveroistoku. Iz ovoga se vidi da ima mnogo razloga koji govore, da se postanak ovih uzvišenja može objasniti starijim, predfluvijalnim radijalnim pokretima, koji su se vršili duž jugozapadnih strana uzvišenja. Fluvijalni proces je u stvaranju uzvišenja od sekundarne važnosti. Ovaj je proces samo reducirao i modelirao tektonska uzvišenja, ostavljajući od njih samo manje dijelove, dok je najveći dio erodiran i postao dio okolnih zaravni. Sigurno je, da je mioceno-plioceni fluvijalni proces duže trajao, da bi i ova uzvišenja bila više ili i sasvim erodirana.
Mioceno-plioceni fluvijalni period ostavio je velike morfološke tragove u prostranim zaravnima oko Cetine i u zaleđu Biokova. Najniža je Zadvarska zaravan koja rastavlja visoke grebene Mosora i Biokova i opkoljava veliki lakat Cetine, kojim ona prelazi iz pravca sjeverozapad-jugoistok u pravac istok-zapad. Zaravan se dobro očuvala u vapnenačkim slojevima, dok je u vododržljivim, flišnim slojevima naknadnim procesom disicirana. Na lijevoj (južnoj) strani flišne zone, u podnožju primorskih grebena Dovlja, Kozjeg rata, Velike Babe i Dinare, očuvan je u vapnenačkim slojevima uzak pojas zaravni, koji se postepeno prema zapadu sužava. Ovaj dio zaravni pokazuje, dokle je u tom pravcu uspjela riječna erozija uravniti zemljište i erodirati tektonsko uzvišenje primorskog grebena. Duž potoka Prosika i Skrabišća prodire dublje u Biokovo, što ukazuje, da su i ovi potoci, koji su se spuštali sa Biokova, sudjelovali u formiranju Zadvarske zaravni. Zadvarska je zaravan potpuno uravnjena. Moglo bi se reći da je jedva primjetno nagnuta prema zapadu, tj. prema ušću Cetine. Ukoliko joj je visina na raznim mjestima različita, to je posljedica naknadnog krškog procesa. Prosječna je visina zaravni 245 – 250 m. Prema tome je Zadvarska zaravan izdignuta iznad morskog nivoa kao blok, u svim dijelovima podjednako, tako da pri ovom izdizanju nije izgubila svoj horizontalan položaj. To dokazuje, da je izdizanje ove zaravni izvršeno epirogenetskim pokretima. Starost ovih pokreta odredili smo kao postpliocenu. Ovim izdizanjem poremećen je stariji erozijski ciklus, a spuštanjem erozijske baze prevladala je dubinska erozija i disekcija zaravni. Jača disekcija je bila moguća samo u vododržljivim terenima. U vapnenačkom zemljištu uspjela je održati zaravanski tok samo Cetina, a svi su manji tokovi okršeni. Glavna rijeka u vapnenačkom zemljištu ima nenormalnu, kanjonsku dolinu, a u flišnom zemljištu dolina joj je prostrana i blagih strana. Rijeke jadranskog sliva redovno imaju zaravanski tok stoga, što im gornji dio toka leži u vododrživim stijenama ili podzemnim putem dobivaju vodu iz viših polja u kršu (Cetina). Iz tog dijela dobivale su veće količine vode, tako da su se mogle usjeći u vapnenačkom zemljištu donjeg toka i održati zaravanski tok. Glavni dio usijecanja obavljen je prije glacijacija u planinama izvorišnih oblasti (dokaz Neretva). Izdizanje Zadvarske zaravni nije se dogodilo naglo i odjednom. Ovo se izdizanje vršilo s prekidima; po izdizanju zemljište je zastajalo, što se vidi po riječnim terasama u flišnoj zoni donjeg toka i u klisuri pri ušću Cetine.
Zadvarska zaravan prostire se prema jugoistoku, u zaleđu Biokova, do kuća Krželja i Pejkovića u Gornjoj Žeževici. Tu ona prelazi blagim pregibom u višu i slabije očuvanu zaravan oko kuća Krželja, Matkovića i Mladine u Gornjoj Žeževici, i visina joj je 265 m. Prema sjeveroistoku Zadvarska je zaravan obrubljena katunskim odsjekom. Već smo govorili o prirodi tog odsjeka kao i o njegovoj izlomljenosti u jugoistočnom dijelu. Osobito je važan onaj odsjek, koji se odvaja od katunskog i pruža ispod Orja prema jugoistoku do Pejkovića kuća. Iznad ovog odsjeka konstatira se izrazit nivo oko Bekavčevih i Đorićevih kuća. U daljnjim izlaganjima mi ćemo ovaj pod zvati podom Orja. Središnji dio poda je nešto niži od ruba iznad odsjeka. Pod Orja izgrađen je od bjeličastih, pločastih vapnenaca, koji su bogati otiscima rudista. Ovi se vapnenci veoma lako drobe; stoga je crvenica, koja ispunjava dna plitkih ponikvi, pomiješana sa vapnenačkim šljunkom i uslijed toga neplodna. Visina poda opada od istoka prema zapadu, tj. prema Zadvarskoj zaravni. Pod Orja je najniži na zapadnom rubu, gdje mu je visina, kod crkve, 325 m; idući prema istoku visina mu se postepeno povećava. Između Bekavčevih kuća i Grabovca visina je poda 350 m, a od ove kote zemljište se ponovno spušta prema Grabovcu. Glavnim svojim dijelom pod Orja visinom odgovara približno ugljanskoj zaravni (po B.Ž. Milojeviću). U samom Grabovcu opet nailazimo na uravnjeno zemljište prosječne visine od 320 m. Blagim pregibom odvojena je podska zaravan od poda Orja, dok je od grabovačke zaravni prijelaz mnogo grublji. U podnožju Sidače, iznad grabovačke zaravni, konstatira se jedan uzak pod, prosječne visine od 440 m; visina ovog poda odgovara visini podske zaravni.
Poprečna okršena dolina rastavlja osamljena uzvišenja Sidaču i Orljaču i spušta se od Medova Doca prema Grabovcu. Poslije naglog pada, kod Munitića kuća, u Grabovcu, sastaje se spomenuta poprečna dolina pravca sjeveroistok-jugozapad sa uzdužnom dolinom Mužina, koja se spušta od jugoistoka. Na spoju ovih dolina razvile su se prostrane, ali plitke ponikve. Po velikom padu poprečne doline kod Munitića kuća može se zaključiti, da je ovaj pod postao kasnijim procesima, tj. u doba okršavanja zaravanskih tokova. Grabovačka zaravan postepeno se spušta prema jugozapadu na zaravan oko Mladine, za koju smo već ranije rekli, da joj je prosječna visina 265 m.
Na zaravan oko Mladine spušta se sa jugoistoka udolina Rastovca, koja je najvažniji morfološki objekt u sjeverozapadnom dijelu kontinentalnog podnožja Biokova. Jugozapadnu stranu rastovačke udoline čine strme padine Biokova, koje idu paralelno sa ravnima slojeva. I sjeveroistočna strana udoline je velikog pada, ali, nasuprot prvoj, zasjeka glave slojeva. Rastovačku udolinu možemo prema jugoistoku pratiti podnožjem Biokova sve od Milića kuća; dalje ova oštro usječena, udolina prelazi u široku i plitku udolinu, i postepeno se gubi u neravnom krškom zemljištu na jugoistoku. Upada odmah u oči, da rastovačka udolina nije kontinuiranog pada, kako se vidi, da uglavnom pada prema sjeverozapadu. Rastovačka udolina može se jasno podijeliti u dva dijela. Pregrada, na kojoj je crkva Sv. Križa, kod Puljkovih kuća, podijelila je udolinu na dva dijela: sjeverozapadni dio,  od Sv. Križa do Lončarevih kuća, i jugoistočni dio, od Sv. Križa do Milića kuća. Sjeverozapadni dio udoline je prostraniji i otvoren prema sjeverozapadu; završava se kod Lončarevih kuća, na zaravni oko Mladine. Dužina ovog dijela udoline iznosi nešto više od 3 km. Apsolutna visina pregrade kod Sv. Križa je 387 m, a dno ponikve kod Lončarevih kuća samo 217 m; prema tome razlika između nivoa, na odstojanju od 3 km, 170 m. Ovako veliki nagib ne bi se mogao objasniti u riječnim dolinama koje su izgrađene u vapnenačkom terenu. On je vjerojatno nastao uslijed naknadnog krškog procesa, kojim je izrađena ponikva kod Lončarevih kuća i stvoren ovako veliki nagib. Povoljni su bili uvjeti za udubljivanje ove ponikve, jer su više padine Biokova sastavljene od dolomitskih stijena, što se konstatira i po malim plavinama i vododerinama na padinama Biokova, iznad Šutinih kuća. Voda, koja se sa ovih stijena slijeva u podnožje, mnogo pomaže razvijanju krških oblika. Pored intenzivnog krškog procesa, velikoj razlici među nivoima sigurno je mnogo pridonijelo i nejednako izdizanje krajnjih dijelova ovog dijela udoline. 
Jugoistočni dio rastovačke udoline, od Sv. Križa do Milića kuća, je zatvorena, slijepa dolina, koja je kao i prvi dio nagnuta prema sjeverozapadu. Donji dio ove zatvorene depresije leži neposredno ispod pregrade Sv. Križa, i prema samoj pregradi, ima dubinu od 70 m. Na stranama ovog dijela udoline, osobito na sjeveroistočnoj, pored crkve, vide se tragovi nivoa, koji odgovara visini pregrade kod Sv. Križa. Dužina ovog dijela rastovačke udoline iznosi skoro 4 km. Najviši dio, pored Milića kuća, ima apsolutnu visinu od 480 m, a najniži dio, pored pregrade Sv. Križa, 317 m; razlika između nivoa, dakle, 163 m na odstojanju od 4 km. Nagib ovog dijela manji je od onog u sjeverozapadnom dijelu. I u ovom su dijelu udoline jugozapadne strane, tj. padine Biokova sastavljene od dolomitskih vapnenaca, koji se odlikuju plitkim vododerinama. Nesumnjivo je, dakle, i u ovom dijelu voda, koja se slijeva sa padina Biokova, mnogo pridonijela jačem razvoju krških oblika u podnožju.
Moglo bi se pretpostaviti, da je udolina stvorena samo krškim procesom koji je vršen pod vrlo povoljnim uvjetima. Iz dosadašnjeg izlaganja vidi se, da smo pretpostavili, da je ovom intenzivnom krškom procesu prethodila jedna fluvijalna faza, koja je u glavnim crtama izradila rastovačku udolinu. U jugoistočnom dijelu, Sv. Križ - Milići, vidi se na desnoj strani udoline, osobito kod župne crkve u Zagvozdu, trag terase, čija visina odgovara visini pregrade Sv. Križa (387 m). Po ovome se može zaključiti, da je ovaj pod ostatak jedne fluvijalne terase. Na lijevoj strani, na  padinama Biokova, tragovi ovog nivoa nisu jasno očuvani. Rastovačka udolina je, dakle, fluvijalnog postanka, i do razine Sv. Križa bila je jedinstvena dolina, čija je rijeka otjecala od jugoistoka prema sjeverozapadu, prema slivu Cetine. Zaravansko otjecanje ove rijeke trajalo je do okršavanja zaravni oko Mladine. Poslije ovoga je, vrlo vjerojatno, rijeka neko vrijeme ponirala kod Lončarevih kuća, u donjem dijelu udoline, i u ovoj fazi stvorena je ona ponikva kod spomenutih kuća. Daljnjim izlaganjem zemljišta i spuštanjem erozijske baze nastavilo se okršavanje rastovačke rijeke. Najprije je okršen donji dio toka, od Lončara do Sv. Križa, i rijeka je održala zaravanski tok samo u gornjem dijelu, od Sv. Križa do Milića. U ovom se periodu u gornjem dijelu rastovačke rijeke stvorila slijepa dolina, a od stare doline kontinuiranog pada zaostali su samo morfološki tragovi po dolinskim stranama. Sigurno se zaravanski tok gornjeg dijela rastovačke rijeke nije tako dugo održao, da bi dubinu ove doline mogli pripisati samo riječnoj eroziji ovog stadija, već je i nju uglavnom kasniji krški proces promijenio i udubio. Rastovačka rijeka, dakle, bila je normalan tok do stadija pregrade Sv. Križa, a poslije toga je krški proces poremetio njen normalan tok. 
Fluvijalni postanak rastovačke udoline možemo i geološki utvrditi, i to u donjem dijelu doline, između Šutinih kuća i crkve Sv. Stipana. Tu smo naišli u vapnenačkim stijenama na crvenkaste šljunke, koji su prilično zaobljeni i cementirani u dosta čvrst konglomerat. Ovaj materijal ispunjava ulegnuća u vapnencu, i najvjerojatnije je grub riječni šljunak.
Naglasili smo već, da je desna strana udoline strmija od lijeve, i da je zasječena na glavama slojeva. Na desnoj strani, u donjem dijelu udoline, vidi se izrazit pod. On najvjerojatnije nije čisto erozijske prirode, već je više uvjetovan topografskim osobinama zemljišta. U ovom nivou javlja se uska zona laporovitih, flišnih naslaga. Uslijed manje otpornosti ovih slojeva javlja se ovaj pod. Uska zona flišnih slojeva odlikuje se velikim padom i ukliještena je među vapnencima Lisače. Zbog ovako velikog nagiba i male debljine nisu flišni slojevi mogli imati značaja pri stvaranju riječne doline. U stvaranju desne strane rastovačke udoline bilo je, kao što smo već napominjali, i tektonskih momenata, što se osobito vidi u donjem dijelu udoline. Ova tektonska linija oživljavala je i za vrijeme najmlađih, postpliocenih tektonskih pokreta, što se može utvrditi po suprotnom padu Zagovškog poda (tako ćemo zvati zaravan, na kojoj je mjesto Zagvozd). Dok je rastovačka udolina nagnuta prema sjeverozapadu, zagovški pod je nagnut prema jugoistoku, ali i prema rastovačkoj udolini, tj. prema jugozapadu. Nagib prema jugoistoku zagvoški pod je sigurno dobio postfluvijalnim tektonskim pokretima. Ovi su pokreti bili jači u sjeverozapadnom, nego u jugoistočnom dijelu, i tako je stvoren ovakav pad poda. Izvijanje zagvoškog poda vršilo se duž spomenute tektonske linije na desnoj strani rastovačke udoline. Ovim je izvijanjem fluvijalni zagvoški pod, koji je pri formiranju bio nagnut prema sjeverozapadu, dobio suprotan nagib,  a rastovačka udolina veću relativnu dubinu. Dalje prema zaleđu moglo bi se izdvojiti još nekoliko nivoa, ali su oni od manjeg značaja za naše područje.
Jugoistočno od zagvoškog poda diže se prijevoj Turija, koji spaja središnji dio Biokova sa brdima u zaleđu, a razdvaja sjeverozapadni dio kontinentalnog podnožja Biokova od jugoistočnog. Prema tome, ovaj prijevoj čini važnu morfološku granicu. Do sada nabrojani morfološki oblici fosilnog fluvijalnog reljefa uglavnom su bili nagnuti prema sjeverozapadu i pripadali slivu Cetine. Zemljište na jugoistoku od Turije nagnuto je u protivnom pravcu, i prema tome tokovi, koji su stvarali ove oblike, pripadali bi slivu Cetine.
Biokovski greben u pravcu Turije ima najveću širinu, i na ovom dijelu grebena su glavni vrhovi: Sv. Jure i Kozjak. Turija pripada središnjem dijelu biokovskog grebena. Nameće se pitanje, da li je ovaj prijelom u nagibu sjeveroistočnog podnožja, i samog Biokova, stvoren naknadnim, postpliocenim pokretima, ili je postao ranijih tektonskih pokreta, a kasnije bivao samo mijenjan kao razvođe između Cetine i Neretve. J. Daneš misli da tok Neretve, za vrijeme fluvijalne faze, nije bio organiziran i usmjeren u današnjem pravcu. Neretva je sa pritocima Bregavom i Trebišnjicom stvorila riječni tok, koji je bio usmjeren prema sjeverozapadu i sjedinjavao se možda sa Cetinom. Ove su rijeke zajedno sa Krkom stvorile prostrane zaravni, koje se nalaze 230 – 240 m iznad današnjeg nivoa mora. Otuda opći nagib zaravni od Rudina prema sjeverozapadu. Ovo je bio posljednji stadij normalne zaravanske hidrografije u našim krajevima (5, 98). I J. Cvijić također misli da su zaravni od Rudina do skradinske u međusobnoj vezi (22, 123). J. Daneš daje uopće veliku važnost mlađim pokretima u izdizanju i poremećajima dinarskih antiklinala. A. Grund konstatira glacijalno i postglacijalno poprečno izvijanje i izdizanje centralnih dijelova primorskih planina, dok se uža primorska zona spuštala. A. Grund misli, da je kao posljedica ovog izvijanja centralnog dijela planina nastupilo spuštanje područja oko ušća Neretve, i smatra, da ovi pokreti još i danas traju (3, 201).
Na temelju morfoloških opažanja, koja su dijelom iznesena, a dijelom ćemo ih dalje navesti, kao i na temelju mišljenja spomenutih autora dolazimo do zaključka, da je zona Turija - Sv. Jure - Vošac prijelomna linija između spuštenog dijela oko donje Cetine i izdignutog sliva donje Cetine. Na ovoj liniji vršilo se najjače izvijanje zemljište. U ovoj su zoni najviši dijelovi Biokova, a glavni primorski odsjek ima najveću visinu. U ovom su djelu bili najintenzivniji poremećaji duž visokog odsjeka, koji dijeli vapnenački greben od flišne zone u primorju.
Na jugoistoku od Turije sjeveroistočno podnožje Biokova čini prostrana i asimetrična župsko-raška udolina. I kod  ove udoline sjeveroistočna je strana većeg nagiba od jugozapadne: prva je izrađena na glavama slojeva, a druga duž ravni slojeva. Župsko-raška udolina u početku strmo pada, a kasnije joj se pad naglo smanjuje. U donjem dijelu nagib ove udoline je tako mali da njeno dno u Rašćanima i u jednom dijelu sela Župe predstavlja izrazitu zaravan, čiji je pad mjestimice teško odrediti. U ovoj se zaravni mogu izdvojiti dva dijela: viši i neravniji, sjeverozapadno od Luetića kuća, i niži i uravnjeniji, jugoistočno od njih. Viši dio prosječnu visinu od 400 – 430 m, a niži od 350 – 390 m. Prijelaz iz jednog u drugi dio je postepen i neprimjetan, tako da se oni ne mogu smatrati kao dvije različite, već kao poremećeni dijelovi jedne zaravni. Ove su zaravni nagnute u drugom pravcu i bile izložene drukčijim pokretima, stoga se mnogo razlikuju od zaravni koje su nagnute prema Cetini. Slojevi se pružaju dinarski i padaju prema sjeveroistoku; zaravan zasijeca glave slojeva pod kosim kutom. Vapnenački slojevi su osobito kretacejske starosti, a u sjeveroistočnom dijelu prijelaz prema flišnim naslagama čini uska serija paleogenih, numulitskih vapnenaca.
Na prvi pogled župsko-raška udolina daje nam impresiju samostalne, okršene doline, koja je nagnuta prema jugoistoku. Ali kad se bolje pogleda, vidimo da ima pojedinosti koje onemogućavaju ovako tumačenje. Dolina je jako asimetrična, sjeveroistočna je strana mnogo strmija od jugozapadne. Jasno se vidi, da obje strane nisu formirane istim procesima. Nagib doline nije kontinuiran prema jugoistoku. Oko škole u Rašćanima, zaravan je visoka oko 350 m, a jugoistočnije, na Rotnoj ploči, 371 m. Udolina se ne proširuje idući prema jugoistoku, što bi morali očekivati kod normalne doline. Oko škole u Rašćanima dolina je mnogo šira nego kod Rotne ploče. Prirodno bi bilo da je dno doline u mekšim flišnim stijenama, koje su relativno velike važnosti, naprotiv, dno je doline u čvrstim rudistnim vapnencima. Vapnenačko se zemljište neznatno diže prema flišnoj zoni, tako da je granični vapnenački greben, pored flišne zone nešto viši i od srednje zaravni i od flišnog zemljišta. Sekundarna depresija u flišnom zemljištu je mlađeg porijekla. Flišno zemljište i danas snižava periodičan potok, koji teče ovom zonom od prijevoja Turije prema jugoistoku i ponire sa vapnenačkim zemljištem, nedaleko crkve Sv. Stipana. Iznad sjeveroistočne strane udoline vapnenačko zemljište je jako okršena zaravan, visoka prosječno preko 600 m.
Promatrajući ove pojedinosti dolazimo do zaključka, da se morfološka evolucija ove udoline može objasniti onim procesima, kojima smo protumačili morfološku evoluciju sjeverozapadnog dijela kontinentalnog podnožja Biokova. Zaravan župsko-raške udoline je dislocirani dio mioceno-pliocene fluvijalne zaravni. Dislokacija se je vršila duž tektonske linije, koja ide sjeveroistočnom stranom udoline, i o kojoj smo ranije govorili. Izdignuto sjeveroistočno krilo zaravni mjestimično dopire do samog ruba odsjeka. Jasno se vidi da ovaj odsjek nenormalno prekida prostiranje zaravni prema jugozapadu. Ovim dislociranjem dobila je depresija župsko-raške udoline nagib prema jugoistoku, po čemu se jasno razlikuje od sjeverozapadnog dijela kontinentalnog podnožja.
Ali po nekim morfološkim osobinama može se zaključiti da se je u ovoj udolini i poslije dislociranja neko vrijeme održao riječni tok. Spomenuli smo ranije da je u vapnenačkom zemljištu izrađena plitka dolina. Ova plitka dolina je osobito izražena u gornjem dijelu, između Garmazovih i Turića kuća. Kako ova, u osnovi tektonska, depresija nije mlađim fluvijalnim procesom mnogo izmijenjena, možemo zaključiti da proces nije dugo trajao. Mlađi poremećaji prekinuli su konačno fluvijalni period i zamijenili ga krškim. Konstatacija da je udolina kod Rotne ploče uža i nešto niža nego u sjeverozapadnijem dijelu išla bi u prilog da je jugoistočni dio ranije okršen.
Dalje prema jugoistoku u nastavku udoline, zaravan postaje šira i njen izgled složeniji. Javljaju se sporedni odsjeci i podovi, kao oko Sv. Ilije i iznad Katićevih kuća u Kozici. Izgleda nam da su ovi podovi, kao i oni manji, u gornjem dijelu udoline, samo dislocirani dijelovi iste zaravni.
Ako bacimo samo brz pogled, jer ovaj dio ne spada u naše područje, na viši dio dislocirane zaravni, sjeveroistočno od župsko-raške udoline, vidjeti ćemo da jako okršena zaravan uglavnom pada prema sjeverozapadu i prelazi u dislocirane dijelove zaravni sjeverozapadno od Turije. Prema ovome u fosilnom fluvijalnom pejzažu naše oblasti ne nalazimo tragove razvođa između Cetine i Neretve. Naša opažanja idu u prilog Daneševom i Cvijićevom mišljenju da to razvođe nije ni postojalo. Poremećajima fluvijalnog reljefa stvoren je današnji prijevoj Turija. Ovim poremećajima dobila je župsko-raška udolina pad prema jugoistoku, čineći krajnji dio spuštenog područja oko donje Neretve. Prema tome karakter poremećaja, u kojima je sudjelovala ova udolina, drugačiji je od onih poremećaja koji su se vršili sjeverozapadno od Turije. Iz ovoga se vidi kolika je tektonska i morfološka važnost ovoga prijevoja.
Osobito je interesantan Godinj, na jugozapadnoj strani župsko-raške udoline, kao relikt jedne terase od 60 m. Vapnenački slojevi podloge prekriveni su debelim slojem rastresitog materijala. Ovaj je materijal nejednake veličine, i ne pokazuje nikakvu zaobljenost. Sve pokazuje da se materijal nije mnogo kretao, a prema tome nije riječni nanos. Cementiran je u donjim dijelovima u grubu breču, a u nižim dijelovima ima i sitnijih sastojaka. Na sjeverozapadnoj padini lijepo se vidi geološki profil Godinja. Slojevi vapnenačke podloge pružaju se dinarski, i padaju prema sjeveroistoku. Rastresiti pokrivač, koji dolazi preko ovih slojeva, deblji je i viši bliže dnu doline nego u podnožju Biokova, to je vjerojatno rezultat postfluvijalnog krškog procesa, koji je u podnožju planine bio vrlo intenzivan.


Slika 2. Profil kroz Godinj u pravcu SI-JZ
1. rudistni vapnenci
2. paleogeni vapnenci
3. flišne naslage
4. rastresiti materijal


Kako je postalo ovo uzvišenje, i otkuda spomenuti rastresiti materijal? Na padini Biokova, iznad Godinja vidi se plitka depresija Lukovice, u koju su vapnenački slojevi na neobičan način erodirani. Izgleda najvjerojatnije, da su oni skliznuli preko podloge od dolomitskih vapnenaca. Promatrajući godinjski rastresiti materijal i njegovu vezu sa depresijom Lukavice, dolazi se do uvjerenja da se je ovdje došlo do velikog kliženja još za vrijeme fluvijalne faze. Na taj način su skliznuli vapnenački slojevi i urušili se kao rastresiti materijal u podnožje. Ovim postaje jasno, zašto nema zaobljenosti kod sastojaka u godinjskom rastresitom materijalu. Kliženje se dogodilo prije uravnjavanja dna župsko-raške udoline; fluvijalna erozija je dobrim dijelom erodirala rastresiti materijal, i bočnom erozijom stvorila u njemu odsjek prema dnu doline, a i vapnenačka podloga rastresitog materijala je viša od same zaravni. Jugoistočni dio kontinentalnog podnožja Biokova je uglavnom morfološki jednostavniji od sjeverozapadnog. U ovom dijelu ne može se izdvojiti onoliko nivoa koliko u sjeverozapadnom.
Fluvijalni proces bio je od velike važnosti, osobito za sjeveroistočno podnožje Biokova. Morfologija biokovskog zaleđa u uglavnom rezultat drugog mioceno-pliocenog fluvijalnog procesa i postpliocenih poremećaja. Bočnom erozijom riječnih tokova erodirane su u toku miocena i pliocena strane biokovskog grebena, i danas pokazuje dokle je doprla bočna erozija mioceno-pliocenih riječnih tokova. Sjeveroistočne strane Biokova su u osnovi strane mosora u smislu A. Pencka. Bočna erozija je bila najjača u sjeverozapadnom dijelu, bliže donjem toku Cetine; time se može objasniti ovako mala širina sjeverozapadnog dijela Biokova, između Brela i Basta s jedne, i Žeževice i Grabovca s druge strane. U jugoistočnom dijelu kontinentalnog podnožja riječni tokovi su bili slabije razvijeni i svojim erozijskim radom su manje uspjeli da promijene ovaj dio podnožja i erodiraju strane Biokova. Pored toga, ovaj je dio bio jače zahvaćen intenzivnim, postpliocenim poremećajima.
Izdvojili smo, osobito u sjeverozapadnom dijelu kontinentalnog podnožja Biokova, nekoliko manjih i većih fluvijalnih nivoa, koje smo i kartografski predstavili. Nameće se pitanje da li su ovo različite zaravni, izrađene  sukcesivno i u različita vremena, ili su to dijelovi jedne iste zaravni, koji su naknadnim poremećajima došli u različite nivoe. Do sada je većina autora bila mišljenja, da su ovo dislocirani dijelovi jedne iste zaravni (J. Cvijić, O. Maul, B.Ž. Milojević i dr.). Prijelazi između pojedinih zaravni često su veoma strmi, i predstavljaju prave odsjeke, kao između Zadvarske i poda Orja i dr. Po ovim odsjecima jasno se vidi da oni nisu prvobitni pregibi između fluvijalnih zaravni, koji su normalno vrlo blagi, već su to odsjeci, stvoreni drugačijim procesima. Na njima se javljaju i drugi morfološki dokazi, koji svjedoče da su to linije poremećaja, uglavnom jedne jedinstvene zaravni. U Grabovcu, pored Munitića kuća, naglo pada u grabovačku zaravan okršena riječna dolina, koja dolazi iz Medova Doca. Po ovom prelomi u padu jasno se vidi, da je on tektonskog porijekla i da je postfluvijalan, jer su njim poremećeni morfološki oblici, stvoreni radom fluvijalne erozije. 
Da su različiti nivoi u kontinentalnom podnožju Biokova u stvari samo dislocirani dijelovi jedne iste zaravni, jasno se vidi u jugoistočnom dijelu katunskog odsjeka. Iznad Šestanovca dijeli se ovaj odsjek u nekoliko manjih, koji su ranije spomenuti. Između njih su izdvojeni zasebni nivoi. Vrlo izraziti katunski odsjek se gubi i dijeli. Ovi su nivoi, dakle, rezultat tektonskih procesa, kao i odsjeci među njima. Drugačije se njihov postanak i ne može objasniti. Tamo gdje je dislokacija bila vrlo malog iznosa i vršila se uglavnom izvijanjem zemljišta, stvorili su se umjesto izrazitijih odsjeka manji i blaži pregibi (između poda Orja i podske zaravni).
Jugoistočna granica našeg područja, udolina Mala Vrulja -Nevistina stina - Brikva, u osnovi je fluvijalnog porijekla. Udolina uglavnom pada prema Maloj Vrulji, ali u jugoistočnom dijelu pada u obratnom pravcu. Suprotan pad je vjerojatno izazvan mlađim spuštanjem oblasti oko ušća Neretve. Dolina izbija kroz primorski greben do vrha odsjeka iznad Male Vrulje, kojim se nenormalno završava. Dolina je starija od odsjeka iznad Male Vrulje. Rijeka je vrlo rano okršena, jer nije uspjela mnogo promijeniti reljef i proširiti dolinu.
U dosadašnjim izlaganjima nagoviješteno je, da se sam greben Biokova može podijeliti u dva morfološki različita dijela: sjeverozapadni uski, i jugoistočni, prostraniji i viši. Prvi ćemo zvati greben Sv. Ilije, po njegovom glavnom vrhu, a drugi glavni dio Biokova. Ovu  podjelu činimo, jer ćemo u daljnjim izlaganjima vidjeti, da se ova dva dijela morfološki jako razlikuju.
Na jugozapadnoj strani glavnog dijela nailazimo na zemljište, koje se morfološki jako izdvaja od ostalog grebena. Relativno blag reljef daje sliku slabo očuvane i jako okršene zaravni. J. Cvijić je označio ovo zemljište kao «staru i visoku erozijsku zaravan» (24-II, 331). On, dakle, misli da je ovo dio stare erozijske fluvijalne zaravni, koji je kasnijim poremećajima dislociran i izdignut do ove visine. Visoka zaravan prostire se iznad primorskog odsjeka od bašćanskog točila, na sjeverozapadu, do Staze, na jugoistoku. Njezina visina opada od sjeverozapada prema jugoistoku. U sjeverozapadnom dijelu, oko Lokava, prosječna je visina zaravni 1400 m, a na jugoistoku, oko Lemišinih dolaca i Malog vrha, oko 1100 m. Na rubovima zaravni, iznad primorskog odsjeka, dižu se uzvišenja Vošac i Šibenik. U svom geološkom profilu J. Cvijić je označio nagib slojeva dosta velikim (24-II, 331); na terenu, naprotiv, konstatiramo, da je nagib slojeva u raznim dijelovima nejednak, a u jugoistočnom dijelu, oko Staze i Lemišinih dolaca, vrlo mali.
Kad se na ovoj zaravni spoje tragovi predkrškog reljefa, pada u oči, da je ona mnogo neravnija od nižih. Krški proces je mnogo intenzivnije disicirao ovu zaravan nego niže, te je stoga teško rekonstruirati predkrški reljef. Krški proces, o čemu će dalje biti govora, bio je aktivan za vrijeme dviju faza; prema tome je i zaravan u dva maha izdizana.
Ova visoka zaravan, postala fluvijalnom erozijom, kasnije je u dva maha izdizana, vjerojatno za vrijeme «posthumnih» pokreta, poslije postoligocenog nabiranja, tj. za vrijeme miocena ili pliocena, i kasnije za vrijeme postpliocenih pokreta. Poslije prekida fluvijalnog, zaravan je stalno bila izložena krškim procesima. Dugim krškim procesom očuvala se samo opća slika zaravni, a nema detaljnijih i izrazitijih oblika fluvijalne erozije.
J. Cvijić je označio fotografski snimak dr. R. Simonovića s  vrha bašćanskog točila kao kršku riječnu dolinu (24-II, 128). U stvari, bašćansko točilo završava se dubokom ponikvom, koja nema jugozapadne strane. Pojava ovakvih ponikvi, kojih ima više, jasno ukazuje na regresivno pomicanje visokog odsjeka, pri čemu su probijene strane ponikvi i tako otvorene. Stvaranje osnovnih krških oblika na zaravni i regresivno pomicanje odsjeka izvršilo se sigurno prije stvaranja donjeg dijela odsjeka, a poslije stvaranja višeg dijela. Poslije stvaranja i donjeg dijela odsjeka, krški proces je još napredovao i jače izmijenio izgled zaravni.
Najviši dijelovi glavnog dijela Biokova i greben Sv. Ilije nemaju fluvijalnog reljefa; tamo su razvijeni samo krški oblici.
Iznijeli smo glavne tragove fosilnog fluvijalnog reljefa na Biokovu i njegovu podnožju. Iz ovih se izlaganja vidi, da je fluvijalni proces bio od velike važnosti, osobito za sjeveroistočno podnožje Biokova, i da je u tom dijelu fluvijalna erozija bila glavni faktor u preoblikovanju oblika, stvorenih radom unutrašnjih sila. Ali se ne mogu izdvojiti erozijski oblici, koji bi pripadali raznim fluvijalnim ciklusima, i, prema tome, teško je govoriti o mlađim i starijim oblicima. Uglavnom, to su morfološki tragovi jednog erozijskog ciklusa, koji je bio uvjetovan dugim mirovanjem zemljišta. Period fluvijalne erozije vremenski razdvaja dva perioda intenzivnih tektonskih nemira: postoligocenog nabiranja, koje je praćeno rasijedanjem i postpliocenih epirogentskih i radijalnih poremećaja. Mlađi, postplioceni pokreti, osobito su važni za morfološke tragove fluvijalnog reljefa u našem području. Izdizanjem zemljišta duž pojedinih tektonskih linija, dijelom iste erozijske zaravni dospjeli su  u razne nivoe; tako se ne može govoriti, da su niži nivoi mlađi, a viši stariji, što je pravilo, gdje su fluvijalni oblici zadržali svoj normalan, prvobitan položaj. Dislociranjem su, dakle, stvoreni različiti nivoi prvobitne, jedinstvene fluvijalne zaravni. Zato je, mislim, zgodnije ove nivoe nazvati podovima, a ne zaravnima. Ovaj sam naziv i upotrebljavao u većini slučajeva, gdje u znanstvenu nomenklaturu nije već ušao drugi naziv, kao Zadvarska i podska zaravan. Postpliocenim poremećajima stvoreno je stupnjevito zemljište od prijevoja Turije do Zadvarske zaravni. Tamo, gdje su se ovi poremećaji vršili radijalnim pokretima, duž pojedinih linija, odsjeci su vrlo strmi (kao katunski odsjek, odsjek Orja i sjeveroistočne strane rastovačke i župsko - raške udoline). Na onim mjestima, gdje su se poremećaji vršili izvijanjem zemljišta, prijelazi između zaravni i podova su mnogo blaži (kao između Zadvarske zaravni i zaravni oko Mladine, zatim između poda Orja i podske zaravni). Na samom grebenu Biokova fluvijalan proces je imao podređenu ulogu, i to jedino na jugozapadnoj strani glavnog dijela. Poremećaj i izdizanje ove zaravni vršeni su ranije nego u ostalim dijelovima, i ona pripada jednom ranijem ciklusu.
Postpliocenim poremećajima zemljište se uglavnom izdiglo, a time je izazvano vertikalno usijecanje rijeka. Od riječnih tokova uspjeli su se održati samo oni, koji su imali dovoljno vode. Veći dio naše oblasti ostao je bez zaravanske hidrografije, jer je zemljište uglavnom vapnenačkog sastava. Umjesto razgranate mreže zaravanskih tokova, voda je počela vertikalno ponirati i dug period fluvijalne erozije zamijenio je mlađi i intenzivan krški proces.


KRŠKI RELJEF


Krški proces bio je najvažniji u stvaranju mlađih morfoloških oblika na Biokovu i u njegovom podnožju, kao i u promjeni starijih oblika, stvorenih drugim procesima. Kao što se iz dosadašnjih izlaganja vidi, Biokovo je skoro isključivo izgrađeno od vapnenačkih stijena. Uske zone fliša u primorju i u zaleđu imaju u izgradnji Biokova neznatan udio, a dolomitske stijene još su neznatnije zastupljene. Vapnenci se odlikuju ne samo prostranstvom, već i čistoćom sastava. To se jasno vidi po velikoj razvijenosti krških oblika i po maloj količini nerastvorenog ostatka, crvenice, koja se zadržava po udubljenjima i pukotinama. Za izgled i razvoj krških oblika od velike je važnosti pravac pružanja i nagib slojeva. Slojevi se, kao što smo već rekli, uglavnom pružaju dinarski, a padaju prema sjeveroistoku.
Pored povoljnih kemijskih, tektonskih i litoloških uvjeta, razvoju krških oblika mnogo su pomogli geografski položaj i apsolutna visina zemljišta. Velika razlika između topografske zaravnine vapnenačkog zemljišta i krške izdani bila je vrlo povoljna za vertikalnu cirkulaciju vode i razvoj krških oblika. Pošto je u našem području apsolutna visina vrlo različita, to uvjeti za vertikalnu cirkulaciju vode nisu u svim dijelovima isti. Još je važnije, da ni vrijeme trajanja krškog procesa nije u svim dijelovima jednako. Najzad razvoju krškog procesa pridonijelo je i veliko obilje padalina, osobito u višim dijelovima primorske strane Biokova. Po razvijenosti krškog procesa, koja je proporcionalna apsolutnoj visini i trajanju krške erozije, može se krški reljef naše oblasti podijeliti u tri dijela; njihovi oblici i stadij okršavanja među sobom se jasno razlikuju.


Krš nižih zaravni
Zaravni podnožja su najkasnije izložene krškom procesu i njihov je krš vremenski najmlađi. Okršavanje ovog dijela počela je poslije postpliocenih poremećaja fluvijalnih zaravni. Uslijed ovih poremećaja fluvijalni oblici biokovskog zaleđa izloženi su radu krške erozije. Pri postpliocionim pokretima, koje smo okarakterizirali kao epirogenetske, fluvijalne zaravni, s obzirom na ostalo zemljište, dospjele su u najmanju apsolutnu visinu. Relativno niske zaravni zadržale su, i pored kasnijeg intenzivnog okršavanja, opći izgled odmaklog fluvijalnog reljefa, iako su ih mnogobrojne, osobito manje ponikve, disicirale. Ponikve Zadvarske zaravni imaju promjer prosječno 20 – 50 m, ali im je dubina relativno velika, 6 – 12 m. Po ovim krškim oblicima jasno se vidi, da je krški proces dosta mlad, i da se osobito razvio u vertikalnom pravcu. Na dnu ponikvi zadržala se crvenica, ali je njen sloj relativno tanak, jer se kroz rastresiti pokrivač redovno pomaljaju stijene iz čvrste podloge. Po glavnim osobinama ovog krša, jasno se može konstatirati, da su krški oblici još u stvaranju, i da se nisu potpuno razvili ni u vertikalnom ni u horizontalnom pravcu. Vapnenačke zaravnine nagrižene su radom kemijske erozije i bogate škrapama. Nemirno zemljište, disicirano manjim krškim oblicima, s oskudnim vegetacionim pokrivačem, narod naziva ljut. Zadvarska zaravan je danas u ovakvom stadiju okršavanja; stoga je i zovu neki autori «zaravan ljuti».
U ovoj ljuti, bogatoj manjim i teško prohodnim krškim oblicima, iznenađuje nas svojom veličinom duboka i prostrana ponikva Vrbanj ili Rovanj (kod B.Ž. Milojevića «vrtača Popovići»). Pošto se ova ponikva oblikom i veličinom izdvaja od ostalog zemljišta, to nam jasno ukazuje, da su njezino formiranje izazvali zasebni i osobito povoljni uvjeti. Zbog velike relativne, a i apsolutne veličine, ova ponikva zaslužuje, da se na njezine osobine opširnije osvrnemo. Po veličini ponikva Vrbanj sliči malom polju skoro kružnog oblika; ovakav oblik je rijedak kod drugih većih ponikvi. Stvaranje Vrbnja nije bilo vezano za pravac pružanja slojeva, jer je najduži promjer ove ponikve pravca sjeveroistok-jugozapad, dakle, poprečan na pravac pružanja slojeva. Prosječna dužina promjera je oko 750 m, a srednja dubina 80 m. Uopće se ne može konstatirati ni jedna linija, koja bi služila kao predispozicija za stvaranje ove ponikve. Dno ponikve nije horizontalno. Mimo očekivanja, da najniži dio bude u jugozapadnom kraju, koji je najbliži donjem toku Cetine, on je u suprotnom, sjeveroistočnom kraju, ispod Čizmića kuća.  Razlika između nivoa najvišeg i najnižeg dijela iznosi 15 m.
U sjeveroistočnom, najnižem dijelu ponikve, nalazi se odvodni ponor. Dio ponikve je plavljeno, za vrijeme kiša, atmosferskom vodom i neprirodnim vrelima, koja izbijaju na sjeveroistočnoj i sjevernoj strani ponikve. Za vrijeme najvećih poplava ponor prestane vršiti funkciju odvodnog kanala i izbacuje jak mlaz vode. Ovakvo ponašanje odvodnog kanala, kao estavele, vrlo je rijedak slučaj, prosječno se to dogodi jedanput u desetljeće. U ovim iznimnim slučajevima, kad i odvodni kanal izbacuje vodu, nivo vode koja plavi dio ponikve naglo poraste i u najdubljim dijelovima sloj vode bude debeo do 12 m. Ali ni pri ovakvim poplavama nije cijelo dno ponikve plavljeno, zapadni dio ostaje stalno suh.
Već po ovom, što je izneseno o hidrografskim osobinama i nivoima, može se lako zaključiti, da dno ponikve Vrbnja nije prekriveno tankim slojem crvenice; te se ova depresija i u tom pogledu razlikuje od ostalih ponikvi na Zadvarskoj zaravni. Imali smo prilike da, pri kopanju jednog bunara, promatramo gornji dio rastresitog zemljišta, koje prekriva dio. Na zaravnini je crvenkasto žućkasta porozna zemlja, koja mnogo sliči lesu. U dubini od jednog metra počinje masna, žuta glina, koja u dubini od 2,5 m prelazi u tamniju glinu, bogatu željeznim konkrecijama. Oba donja sloja su vododržljiva i u njima su bunari. Spomenuto je, da je dno ponikve najniži u sjeveroistočnom dijelu, oko odvodnog kanala, što pokazuje da je snižavanje dna izvršila voda, koja otječe ponorom. Svake godine odnosi se sve više rastresitog zemljišta; zbog toga se vlasnici tuže da im zemljište s vremenom postaje sve neplodnije.
Strane Vrbnja ne spuštaju se kontinuirano do dna. Na stranama, osobito kod Pejkovića kuća, može se primijetiti dosta izrazit nivo, čija je relativna visina oko 10 m. Na ovom podu je crkva Sv. Kate, Pejkovića kuće i jedan dio Čizmića kuća; slabi tragovi ovog nivoa mogu se konstatirati i oko Popovića i Krželjevih kuća. Tragovi ovog poda svojom visinom odgovaraju zapadnom, najvišem dijelu dna. Vrlo je vjerojatno, da je rastresito zemljište prekrivalo dno Vrbnja do visine ovog poda, ali je erozijom vode, koja ponire u sjeveroistočnom dijelu depresije, dno ponikve na ovoj strani sniženo.


Sl. 3. Profil kroz ponikvu Vrbanju u pravcu SI-JZ
1. rudistni vapnenci
2. glineni pokrivač dna ponikve


Najteže je objasniti postanak samog ulegnuća. Kao što smo već naglasili, depresija se ne pruža u jednom pravcu više nego u drugom, a strane su joj skoro istog pada; iz toga se ne može izvući dokaz, da je njeno formiranje bilo uvjetovano nekim tektonskim predispozicijama. Normalnim krškim procesom, ni uz najpovoljnije uvjete, nije se mogla stvarati depresija koja bi se ovoliko izdvajala od okolnih krških oblika. Po kružnom obliku i po dosta strmim stranama, izgledalo bi vjerojatno, da je ova ponikva postala rušenjem tavana neke podzemne šupljine. Ali je vrlo teško pretpostaviti rušenje u ovolikim razmjerima.
Vodeći računa o debljini i vrsti sedimenta na dnu ponikve, dolazi se do zaključka, da se stvaranje ove depresije izvršilo ranije od ostalih, manjih krških ulegnuća na Zadvarskoj zaravni. Rastresiti materijal, koji prekriva dio Vrbnja, nije crvenica, koja postaje kemijskim otapanjem vapnenaca, već vjerojatno alogeni materijal, koji se u ovoj depresiji zadržao. Vrlo je vjerojatno, da je sličan materijal prekrivao i ostale dijelove Zadvarske zaravni za vrijeme njezine predkrške, fluvijalne faze. Ovakav je materijal sediment plitkih depresija, koje karakteriziraju barovita i deltasta ušća. I J. Cvijić smatra, da je Zadvarska zaravan okršena poslije ovako odmaklog fluvijalnog stadija (22, 127). U ostalim dijelovima zaravni ovi su sedimenti denudirani i erodirani; održali su se samo u ovoj depresiji, koja je postala pri postfluvijalnom izdizanju ove oblasti ili još ranije.
Moglo bi se pretpostaviti da je ova ponikva, za vrijeme višeg stanja izdani, bila stalno ili povremeno jezero i da se je u tom jezeru nataložio jedan dio spomenutih naslaga. Ovo je tim vjerojatnije, jer ni danas nije velika razlika između nivoa toka Cetine, iznad vodopada Gubavice, i dna ponikve. Kasnije, uslijed daljeg spuštanja izdani, napredovao je krški proces, a plavljenje ponikve trajalo sve kraće vrijeme; na kraju je sedimentaciju zamijenila erozija.
Jugoistočno od Vrbnja, pored Santrića i Škorića, nastavlja se iza manjih ponikava, koji se preko velike ponikve kod Krželjevih kuća produžava u rastovačku udolinu. Vjerojatno ovaj niz ponikvi ima međusobne veze. Moguće je da su one posljednji morfološki trag jednog zaravanskog toka, koji je podnožjem Biokova pritjecalo Cetini. Vrbanj je završna ponikva ovog niza, ali se nikako ne može pretpostaviti  da su isti uzroci bili dovoljni za postanak Vrbnja i ovih manjih ponikvi.
Zanimljiv je i niz ponikvi, koje se susreću duž sjeveroistočnog ruba zadvarske zaravni, ispod odsjeka Katuni - Orje. Ovaj niz prati cestu od Katuna do Gornje Žeževice. Dubina ponikve ovog niza ne prelazi redovno 10 – 12 m, ali im je promjer uvijek veći od 100 m. Dno je prekriveno slojem crvenice, u kojoj ima mnogo šljunka. Crvenica je bljeđa nego po ostalim ponikvama zadvarske zaravni. Ova bjeličasta boja dolazi od raspadanja i spiranja laporastih, flišnih stijena, kojih ima u odsjeku iznad ponikvi. Ponikve ovog niza su stvarane duž poznate linije radijalnim poremećajima.
Ostala Zadvarska zaravan disicirana je mnogobrojnim manjim ponikvama, koje su bez reda razbacane. Krški oblici su osobito intenzivno razvijeni u podnožju samog Biokova. Ovo se može konstatirati već i na samoj Zadvarskoj zaravni, jer se veliki broj jako razvijenih ponikvi javlja ispod Brugljevih kuća u Gornjoj Mali.
Dalje prema jugoistoku redaju se viši podovi, koji sve više gube karakter zaravni, jer ih je krški proces jače nagrizao. Na ovim podovima ponikve su jače razvijene, i odlikuju se većom dubinom i prosječno većim promjerom od ponikvi na Zadvarskoj zaravni. Već na zaravni oko Mladine nailazimo na jače razvijene krške oblike. U rastovačkoj udolini krški proces je osobito razvijen, osobito u vertikalnom pravcu. I u ovim krajevima najrazvijeniji su krški oblici neposredno u podnožju Biokova. Ranije smo naglasili, da je intenzivno okršavanje na ovoj prijelomnoj liniji izazvala voda, koja se slijevala sa padina Biokova. Pod tim se uvjetima razvila prostrana ponikva kod Krželjevih kuća. Bjeličasti vapnenci na zaravni oko Grabovca i na podu Orja slabo su okršeni, iako je visina zemljišta viša od zaravni oko Mladine. Na ovim zaravnima zastupljene su ponikve velikog promjera, čije je dno prekriveno tankim slojem crvenice, pomiješane sa šljunkom.
Zagvoški pod intenzivnije okršen od spomenutih nižih zaravni na zapadu i sjeverozapadu, osim nekih dijelova rastovačke udoline. Ponikve na zaravni oko Zagvozda odlikuju se velikom dubinom i malom količinom crvenice. Kod oblika ponikvi pada u oči asimetričnost strana, jer su sjeveroistočne strane većeg nagiba od jugozapadnih. Ukoliko se više približavamo prijevoju Turiji, krški proces je jače razvijen, pošto se u tom pravcu povećava i apsolutna visina zemljišta. Zemljište bliže Turiji, kao najviši dio sjeveroistočnog podnožja Biokova, odlikuje se i najintenzivnijim okršavanjem. Slabije izraženu zaravan ispod Debelog grablja intenzivno je disicirao krški proces mnogobrojnim ponikvama skoro pravilnog oblika. Na dnu ovih dubokih ponikvi zadržao se dosta debeo sloj crvenice.
I na samom prijevoju Turiji susrećemo krške oblike asimetričnih strana. Kod depresija su sjeveroistočne strane, koje sijeku glavne slojeve, mnogo većeg pada od jugozapadnih, koje su paralelne sa ravnima slojeva, kod uzvišenja je obrnut slučaj. Ovakvog je tipa depresija Mašni dolac, u čijem su dnu otkriveni, ispod vapnenačkog grebena, slojevi fliša.
U župsko-raškoj udolini ukoliko se više spuštamo dolinom prema jugoistoku, krški su oblici slabije razvijeni. U nižim, jugoistočnim dijelovima ponikve su male dubine, a velikog promjera. Karakter zaravni u ovim nižim dijelovima je dobro očuvan, dok u višim, sjeverozapadnim krški proces je jače izražen. Granicu između ovih dvaju dijelova slabijeg i jačeg okršavanja predstavlja poprečni pregib pored Luetića kuća u Župi. Sjeverozapadno od ovog pregiba, dakle u višem dijelu, susrećemo ponikve, promjera 90 – 120 m, i relativno velike dubine (30 – 50 m). Ovakvog su tipa ponikve: Brisnik, Vodeni dolac, Lovića dolac, Duboki dolac i dr. Osobito je upadljivog oblika ponikve Brisnik, čije su strane skoro vertikalne. Duža je osovina ove ponikve u pravcu pružanja slojeva, tj. jugoistok – sjeverozapad. Po vertikalnim stranama moglo bi se zaključiti da je ova ponikva nastala urušavanjem. Na njezinom mjestu nekada je ponirao, duž ravni slojeva, slab periodičan potok i stvarao ponor. Rušenjem tavana iznad ovog ponora postala je duboka ponikva. U jednom dijelu ponikve i danas se vidi umrtvljena plavina ovog potoka, a dno je prekriveno naplavljenim bjeličastim zemljištem. Ponikva i danas biva plavljena, kad ponori ne mogu progutati atmosfersku vodu i onu što se sa okolnog zemljišta slijeva.
Pored ovih dubokih ponikvi, u ovom dijelu  padaju u oči kao suprotnost, plitke i prostrane ponikve, koje leže na dodirnoj zoni između vapnenačkog i flišnog zemljišta. U ovu grupu spadaju ponikve: Kupunice, Poludovac, Mašni dolac i dr. Ova dva tipa ponikvi imaju različite morfološke osobine. Kod posljednjih ponikvi dno je prekriveno debelim slojem rastresitog materijala, u kome prevladava ilovača, pomiješana sa crvenicom. Ilovača postaje rastvaranjem flišne zone. Vjerojatno se ove ponikve nisu ni mogle razviti u vertikalnom pravcu zbog blizine flišne zone. Njihovo vertikalno razvijanje ometao je i debeli pokrivač od rastresitog materijala, koji prekriva dna.
U nižem, jugoistočnom dijelu, krški oblici su mnogo slabije razvijeni. Mnogobrojne ponikve su uglavnom plitke i dosta pravilna oblika; izuzetak čini duboka i skoro kružna ponikva Čelj u Rašćanima. Promjer joj je 250 – 300 m, a dubina 60 m. Ova je ponikva sigurno imala osobito povoljne uvjete za stvaranje, takve koji nisu vladali na ostaloj zaravni. Ponekad, za vrlo velikih kiša, na stranama ove ponikve pojave se jaka vrela, čija je količina vode uglavnom pridonijela stvaranju ovako duboke ponikve. I u župsko-raškoj udolini konstatiramo, da su najveće krške depresije stvarale na dodirnoj liniji između zaravni i padina Biokova, kao što smo to utvrdili i u sjeverozapadnom dijelu kontinentalnog biokovskog podnožja.
Krški reljef sjeveroistočnog podnožja Biokova najslabije je razvijen na krajnjim i južnim, sjeverozapadnim i jugoistočnim dijelovima, na Zadvarskoj zaravni i u oblasti Rašćana i Kozice. Idući prema središnjem dijelu, na kome je prijevoj Turija, krški oblici su sve razvijeni, osobito u vertikalnom pravcu; uslijed toga zemljište sve više gubi karakter zaravni. Ovakav raspored krških oblika odgovara apsolutnoj visini, koja je najmanja na krajnjim dijelovima, a idući prema središnjem dijelu je sve veća, jer su i uvjeti za razvoj krških oblika povoljniji. Ali, kao što smo vidjeli, zbog osobitih uvjeta, od ovog ima i odstupanja. Pored toga, na razvoj krških oblika utječe i različita priroda vapnenaca. U jugoistočnom dijelu debela flišna zona uvjetovala je stvaranje plitkih ulegnuća. U cijelom ovom području  dobro je izražena veza između krških oblika i kontaktne linije između zaravni i padina Biokova. Već je J. Cvijić naglasio, da su se duž ove linije stvarali krški oblici, i da im je ona bila osobito pogodna. Kao primjere ovakve veze krških oblika i prijelomnih linija navodi J. Cvijić veće krške depresije Rastok i Vrgorsko jezero (22, 161). Krški su oblici dosta pravilni. Opaža se samo, da su nešto jače razvijena u pravcu pružanja slojeva, tako da im obično duža osovina ima dinarski pravac. Konstatira se i kontinuitet u okršavanju, što je jedna od glavnih odlika u kršu nižih zaravni. Razvijenost krškog procesa razmjerna je jačina postpliocenih tektonskih pokreta.


Krš visoke zaravni
Krški oblici visoke zaravni, na jugozapadnoj strani biokovskog grebena, jako se razlikuju svojom veličinom od krških oblika niže zaravni. Već smo spomenuli da visina ove zaravni raste od Staze prema sjeverozapadu. Intenzivnim krškim procesom jako je izmijenjen njen prvobitni izgled. Na visokoj zaravni vide se prostrana ulegnuća, u kojima su razvijene manje ponikve. Postanak ovakvih krških oblika može se objasniti s dva perioda okršavanja. Za vrijeme prve stvorile su se prostrane ponikve, u kojima su umetnute manje, stvorene za vrijeme mlađeg krškog perioda. Konstatacija o dva perioda okršavanja slaže se sa našim promatranjima na visokom planinskom odsjeku; dva perioda izdizanja duž ovog odsjeka odgovaraju fazama (dvije) okršavanja na visokoj zaravni. Ovakve dvojne ponikve mogu se vidjeti osobito u sjeverozapadnom dijelu zaravni. Između Šibenika i Vošca susrećemo takve ponikve oko Lokava i Baškovića staja, a jugoistočno i istočno od Vošca ima nekoliko takvih dvofaznih ulegnuća. Kapetanovac je prostrana ponikva u kojoj je umetnuto pet manjih. Na dnu ovih posljednjih zadržao se je sloj crvenice. Ovakve su prirode i okolne ponikve Kupušnjak i Vrba. Ponikve ovog tipa zastupljene su u velikom broju oko Lađane, Lemišinih dolaca i Staze. Prostrane, starije ponikve, odlikuju se velikim promjerom i malom dubinom, dok su manje ponikve na njihovom dnu, više razvijene u vertikali i imaju ljevkasti oblik.
Stvaranje ponikvi na visokoj zaravni vezano je najčešće za pravac pružanja slojeva, stoga je njihova duža osovina u pravcu slojeva; odstupanja od toga su vrlo rijetka. Krški oblici su slabije razvijeni u jugoistočnim dijelovima zaravni nego u sjeverozapadnim. Ponikve bliže Stazi odlikuju se time, što im je promjer prema dubini dosta veliki. Ovo su najpliće ponikve na cijeloj zaravni. Ukoliko se ide prema sjeverozapadu, krški oblici su sve razvijeniji. Ovakav raspored dolazi ne samo od toga, što u tom pravcu i apsolutna visina raste, već i stoga što su slojevi u jugoistočnim dijelovima, bližim Stazi, veoma slabo nagnuti, mjestimično skoro horizontalni, i čine dio normalne antiklinale. U ovim, veoma blago nagnutim slojevima, krški proces nije mogao iskoristiti dijastrome; otuda su ponikve u ovom dijelu pliće i pravilnije. Idući prema sjeverozapadu nagib slojeva se povećava, a time i uvjeti za razvijanje krških oblika postaju povoljniji.
Pored ovih razlika u krškim oblicima, viša zaravan je i jače okršena od niže, a time i jače izmijenjena. Dok smo na nižoj zaravni konstatirali kontinuitet u razvoju krških oblika, dotle se na ovoj konstatiraju dvije faze okršavanja. Iza prvog perioda okršavanja, koji je vjerojatno nastupio uslijed «posthumnih» pokreta, došlo je kasnije novo, naknadno izdizanje zemljišta. Time su se u starim prostranim ponikvama počele stvarati nove; izdizanjem zemljišta povećana je razlika između zaravnine zemljišta i izdani, a time su se javili i povoljniji uvjeti za okršavanje. Na sjeveroistoku od ove jako okršene zaravni dižu se istrgani vrhovi biokovskog bila.


Krš najviših dijelova Biokova
Najrazvijenija su krški oblici oko najviših dijelova Biokova. Duboke i teško pristupačne ponikve izdvojene su oštrim grebenima, po kojima je kretanje veoma teško. J. Cvijić naziva ovaj duboki i veoma razvijeni krš, oko najviših dijelova obalskih planina, «mrežastim kršom», i smatra da je to najljući krš u dinarskim planinama uopće (22, 161). Pošto je nagib slojeva u ovim dijelovima dosta veliki, dijastrome su bile vrlo povoljna predispozicija za stvaranje ponikvi, čija je duža osobina redovito dinarskog pravca. Dok su ponikve nižih zaravni dosta pravilne, a često i kružnog oblika. I dok ponikve visoke zaravni malo za njima zaostaju u pravilnosti, ponikve najviših dijelova su više nepravilne i asimetrične. Krški se proces u ovim dijelovima razvijao u vertikali, i dubina ponikvi prema širim je vrlo velika. Ovako duboke ponikve najviših dijelova Biokova narod naziva u nekim krajevima «bogodoli». Duboke ponikve ovog tipa osobito su razvijene u trokutu između Kimeta, Brise i Knjiča. 


 Slika 4. Ponikve na Biokovu, pogled sa glavnog vrha Sv. Jure prema Vošcu


Ovdje je duboki i neprohodni krš Biokova najjače izražen, ali su u tom dijelu i strane ponikva pravilnijeg, skoro podjednakog pada. Promjer ovih ponikvi varira između 150 i 200 m, a dubina im je prosječno 60 – 80 m. Uopće je nagib strana kod ponikvi u najvišem dijelu Biokova veliki, ali je redovno veći kod sjeveroistočnih strana, koje zasijecaju glave slojeva. Asimetričnost strana je veća kod ponikvi sjeveroistočno od glavnog bila, nego jugozapadno. Dno ponikvi u najvišim dijelovima je obično golo, bez rastresitog pokrivača. Ponikve se na dnu obično završavaju ponorima, kroz koje voda odnosi rastresito zemljište, što ostaje pri otapanju vapnenaca.
Dugotrajnim okršavanjem ponikve su se razvile ne samo u vertikalnom, već i u horizontalnom pravcu. Širenjem mnogobrojnih ponikvi u horizontali i razaranjem pregrada, koje ih dijele, stvorile su se prostrane depresije. Na ovaj je način postalo veliko polukružno ulegnuće između Sv. Jure, Šćirevca i Sutvida. Po dnu ove depresije vide se tragovi mnogobrojnih, nekada zasebnih ponikvi. Manje je vjerojatno da su ove male ponikve postale oživljavanjem krškog procesa. Slične krške oblike možemo vidjeti i sjeverozapadno od Sv. Jure, kao u i udolini između Sv. Jure - Kozjak i Silnog Gozda. Jedino se u spomenutom trokutu, između Kimeta, Brise i Knjiča, krški oblici više približavaju oblicima visoke zaravni, jer su i ovdje manje ponikve umetnute u većim. Među ponikvama najviših dijelova središnjeg Biokova ističe se svojom veličinom ponikva Osovo; njezina duža osovina siječe pod malim kutom slojeve i ima pravac približno sjever-jug. Krš najviših dijelova je vrlo razvijen u vertikalnom pravcu, i ne može se izdvojiti dvofazni krš, kao na visokoj zaravni.
Razvijanju krških oblika u najvišim dijelovima Biokova mnogo pomaže i sočnica. Snijeg se gomila u ponikvama oko vrhova Biokova, i zadržava nekad do kraja lipnja. Veliki erozijski pad sočnice vidi se po ledenicama, koje susrećemo u većem broju oko vrhova Biokova. Obično se ledenice sastoje iz jednog vertikalnog kanala, koji se u donjem dijelu završava drugim, blago nagnutim ili horizontalnim kanalom; ovaj je obično mnogo širi od vertikalnog. Kroz vertikalni kanal napada preko zime snijeg, i nagomila se u donjem, proširenom kanalu. Voda, koja nastaje otapanjem gornjih slojeva snijega, ponire, i pri dodiru sa hladnijim snijegom donjih slojeva ponora se hladi i pretvara u led; pod pritiskom gornjih masa led postaje kompaktan.


Slika 5. Ledenica Jarova rupa. Jasno se razlikuju vertikalni i horizontalni kanal
1. led
2. snijeg


Na taj se način ledenica ispuni čvrstim ledom koji je obično prekriven  debelim slojem snijega. Pošto ledenice obično leže u dnu dubokih ponikvi, sunce slabo obasjava njihove otvore, a u same kanale gotovo nikada i ne prodire. Uslijed ovako povoljnih uvjeta snijeg se zadržava preko cijele godine i dočeka sljedeću zimu. Pri tome se led stalno otapa, a sočnicom se vrši okršavanje zemljišta i udubljuju kanali.
Pored ledenica najviši vrhovi su bogati i drugim oblicima, kao jamama i pećinama, koje su stvorene intenzivnom krškom erozijom duž dijastroma i dijaklaza. Za morfologiju najviših dijelova Biokova jame su mnogo važnije od pećina. Promjer otvora kod najvećih jama prelazi 10 m. grotla njihovih vertikalnih kanala sliče malim  kraterima.
Nažalost, nijedna od ovih jama nije ispitana. Njihovim ispitivanjem sigurno će se pokazati mnogo interesantnih krških pojava podzemnog Biokova.
Površine vapnenaca bogate su žljebastim udubljenjima, između kojih su oštri bridovi; na stijenama, koje su ispresijecane raznim pukotinama stvarao se teško prohodan škrapar. Na jugozapadnim stranama biokovskih grebena nailazi se, ispod glava slojeva, na udubljenja, slična   potkapinama valova. Tipske su ovakve «suhe» potkapine na jugozapadnim padinama Kozjaka, pored puta koji vodi od Župe na glavni vrh, Sv. Jure.  Vjerojatno su se one stvorile jačim kemijskim otapanjem vapnenaca duž dijastroma. Orijentacija svih potkapina prema jugozapadu dolazi vjerojatno otuda, što s te strane puše i «jugo», koji donosi najveću količinu padalina.
Između dubokih i asimetričnih ponikvi biokovskog bila zaostala su uska uzvišenja, koja se, kao i ponikve, pružaju osobito dinarski. Ovakva su uzvišenja sastavljena od otpornijih i kompaktnijih vapnenaca. I uzvišenja su svojim oblikom asimetrična, ali su kod njih jugozapadne strane strmije, jer zasijecaju glave slojeva, dok su sjeveroistočne blaže i paralelne sa ravnima slojeva; kod ponikvi je obrnuti slučaj. Ovakvog su oblika uzvišenja Sv. Ilija, Kozjak, Sutvid, Knjič i dr. Ranije je tog oblika bio i glavni vrh, Sv. Jure, ali mu je sjeveroistočna padina promijenjena erozijom i tako dobila veći pad od jugozapadne.
Kako sjeveroistočne strane pojedinih uzvišenja imaju blaži pad, na njima se može zadržati više rastresitog materijala; time je i krški proces usporen. Otuda je biljni pokrivač na sjeveroistočnim stranama bujniji, dok su jugozapadne gole ili obrasle rijetkom i kržljavom vegetacijom.
Ovi krški oblici karakteriziraju uglavnom najviše dijelove središnjeg Biokova, dok na uskom grebenu Sv. Ilije takvi oblici nisu razvijeni. Na ovom grebenu nema prostora, da bi se razvili veći krški oblici. Nešto je prostraniji greben Sv. Ilije oko Babnjače i pećine Pozjatve, ali krški oblici nisu ni tu razvijeni u onim razmjerima, kao u središnjem dijelu. Na sjeverozapadnim padinama Babnjače, prema Zadvarskoj zaravni, vidi se veliki broj ponikvi, u plitkoj i prostranoj udolini, koja se spušta prema Dudučevim i Brguljevim kućama. Dio ovih ponikvi je prekriveno tankim slojem crvenice. Blag pad i prostranost ove udoline mnogo su pridonijeli jačem razvoju krških oblika. Glavno ulegnuće sliči plitkoj i širokoj dolini, koja se spušta prema Zadvarskoj zaravni.
Sjeveroistočne padine Biokova karakteriziraju se, u svojim srednjim i nižim dijelovima, osobitom vrstom krških oblika. Ovdje su ponikve izrađene na glavama slojeva, koji padaju prema sjeveroistoku i ne dopiru do vrha planinskog grebena. Sjeveroistočne strane ovih ponikvi su vrlo niske, dok se jugozapadne dosta strmo i visoko dižu prema vrhovima glavnog grebena; prema sjeverozapadu i jugoistoku ulegnuća su skoro otvorena. Ovakve se ponikve često sreću u čitavim nizovima, kao što su Prizmerac, Samogora, Bukovača i dr., a ima ih i pojedinačnih.


Slika 6. Nakalamnjena ponikva, nastala duž dijastroma
Dok se ponikve obično javljaju na horizontalnim i blago nagnutim vapnenačkim zaravnima, ovdje se može naići i na ponikve, doduše nepravilno razvijene, na nagnutim vapnenačkim zaravnima. Zbog ovakvog položaja, mogli bi ih nazvati nakalemljenim ili parazitskim ponikvama. Srodna je ovim ponikvama ponikva Vrbe, koja leži u vrhu župsko -raške udoline, pored prijevoja Turije. Vrbe se ne pružaju točno u pravcu slojeva, jer im duža os siječe slojeve pod malim kutom i ima pravac  SSZ-JJI. Vrbe su u zoni, gdje je izvijanje zemljišta između Cetine i Neretve bilo najintenzivnije. Najniži dio ponikve je u sjevernom dijelu, a po dnu su mnoge manje ponikve. Po tome se vidi, da je ova ponikva starija od krških oblika na nižim zaravnima, gdje nismo utvrdili oživljavanje krškog procesa. Pravac pružanja glavne osi kod Vrba je skoro isti, kao kod ponikve Osova. Ove dvije ponikve sigurno spadaju među najveće na Biokovu, a po pravcu pružanja duže osi predstavljaju specijalan tip ponikvi.
Krški oblici jugoistočnog, nižeg dijela biokovskog grebena čine prijelaz između krša visoke zaravni i krških oblika u najvišim dijelovima Biokova. Razvijeni su u vertikali više od krških oblika na visokoj zaravni, ali ne toliko koliko u najvišim dijelovima; po razvijenosti u horizontalnom pravcu više se približavaju kršu visoke zaravni. Idući prema jugoistoku, prevladavaju krški oblici srodni s dvofaznim kršom visoke zaravni. U graničnom području, udolini Nevistina stina - Brikva, javljaju se jednofazni krški oblici, kao na nižim zaravnima, ali je krš mnogo razvijeniji i dublji.
U našim promatranjima o krškom reljefu Biokova izdvojili smo tri različita krška tipa, koji se međusobno dosta razlikuju, kako po oblicima, tako i po stadijima okršavanja. Rasprostranjenje ovih tipova prikazali smo na priloženoj karti. Razlike između pojedinih tipova dolaze od apsolutne visine zemljišta, na kome se krški proces razvijao i od vremena, koliko je ovaj proces trajao. Kod najnižih zaravni apsolutna je visina najmanja,  i one su najkasnije izložene krškom procesu; zbog toga je krški reljef najslabije razvijen. Kako zaravni u podnožju nisu iste visine, to ni krški oblici nisu na njima u svim dijelovima podjednako razvijeni: najrazvijeniji su u središnjim dijelovima, a odatle, na obje strane, sve su slabije razvijeniji. Viši dijelovi Biokova imali su mnogo povoljnije uvjete za okršavanje, i po vremenu i po apsolutnoj visini. Krš ovih dijelova je razvijeniji i stariji. Najviši dijelovi biokovskog grebena imali su u tom pogledu najpovoljnije uvjete. Ali u višim dijelovima na veličinu krških oblika pored visine utjecalo je i prostranstvo planinskog grebena kao i nagib slojeva. Dijelovi zemljišta manjeg nagiba odlikuju se prostranijim krškim oblicima, a najdublji su oblici u onim dijelovima gdje slojevi imaju veći pad. U nižim dijelovima krški je proces izmijenjen i većom ili manjom čistoćom vapnenaca (kao na podu Orja).


GLACIJALNI TRAGOVI
Ispitujući morfološke osobine najviših dijelova Biokova, obratio sam specijalnu pažnju tome, da li na ovoj planini ima tragova pleistocene glacijacije. Utvrđivanje glacijalnih tragova na ovoj planini imalo bi za dosadašnja izlaganja osobitu važnost, jer bi se time preciznije mogla odrediti starost mlađih poremećaja. Vjerojatnost pleistocene glacijacije opravdavalo je nekoliko okolnosti. Apsolutnom visinom Biokovo se približava Velebitu, a više je nekoliko metara od Lovćena. Geografski položaj Biokova je analogan položaju ovih dviju planina. J. Cvijić je konstatirao glacijalne tragove na Lovćenu (24-II, 378), a B.Ž. Milojević sumnjive tragove na Velebitu (12, 297). Apsolutna visina Biokova prelazi visinu pleistocene snježne linije na primorskim planinama. Po J. Cvijiću pleistocenalna snježna linija spuštala se na Orjenu do 1300 m (23, 277).
Opravdanost ovih pretpostavki potvrdili su glacijalni tragovi, koje sam konstatirao na Razvalama, sjeveroistočno od Sv. Jure, glavnog vrha biokovskog. Pošto sam ranije pisao o ovim tragovima, neću se sada ponovno na njih vraćati (19, 49). Ovdje ćemo samo naglasiti važnost glacijalnih tragova za  geomorfološke oblike Biokova, o kojima je bilo ranije govora, i dovesti ih u međusobnu vezu.
Glacijalni tragovi, utvrđeni na Biokovu, imaju zbog toga osobitu važnost, što nam oni, pored primorskih planina, jasno pokazuju da je izdizanje Biokova i okolnih područja izvršeno prije one glacijacije, koja je ostavila tragove. Najvjerojatnije je, da je konačno izdizanje Biokova bilo u postpliocenu, za vrijeme mlađih pokreta, o kojima je ranije bilo govora. Ovim pokretima je Biokovo izdignuto istovremeno sa svojim podnožjem.
U pleistocenu se snježna masa duže zadržavala i u onim dijelovima, u kojima se nisu stvarali ledenjaci. Sočnica, koja je postajala otapanjem snijega i leda, vršila je intenzivan krški proces. Biokovski krš je u pleistocenu mnogo napredovao, osobito u vertikali, jer je sočnica vertikalno i otjecala. Duboke ponikve bile su vrlo srodni rezervoari, u kojima se snijeg zadržavao i otapao. U onim oblastima, u kojima se snijeg nije duže zadržavao, krški proces je naglo napredovao, zahvaljujući velikoj količini padalina; pleistocena klima, kao što se zna, bila je vrlo humidna.
U vrhovima Biokova krški je proces stariji od glacijalnog doba, što se može jasno utvrditi na Razvalama, gdje su glacijalni tragovi kombinirani sa predglacijalnim krškim oblicima. Prema tome, glacijalno doba je, u morfološkom pogledu, samo jedan dio krškog perioda, u kome je okršavanje jedino na Razvalama, bila prekinuta, dok su se u ostalim dijelovima krški oblici brže i intenzivnije stvarali. U nižim dijelovima i u podnožju, krški proces je bio u pleistocenu u vrlo povoljnim uvjetima, a zaostali zaravanski tokovi su se, zbog veće količine padalina, brže usijecali.
Poslije izlaganja o fosilnim fluvijalnim i glacijalnim oblicima, kao i poslije izlaganja o oblicima krške erozije, koja je u velikom dijelu našeg područja djelovala s prekidima, prijeći ćemo na vrlo mlade oblike, čije konačno stvaranje još nije dovršeno.


RELJEF FLIŠNE PADINE
Govoreći o petrografskom sastavu našeg područja, naglasili smo, da je ono uglavnom izgrađeno od propustljivih vapnenaca, zbog čega se odlikuje nedostatkom zaravanskih tokova. Rad fluvijalne erozije, koji je u većem dijelu našeg područja ostavio morfološke tragove, ograničen je danas na krajeve sastavljene od nepropusnih, flišnih naslaga. Ove stijene, kao što smo naglasili, zauzimaju relativno mali prostor u našem području.
Glavna flišna zona pruža se jugozapadno od Biokova, pored morske obale. Mi ćemo ovdje ukratko iznijeti morfološke odlike te zone, koja leži između Velike Vrulje na sjeverozapadu i Male Vrulje na jugoistoku. Flišno zemljište je jako suženo na krajnjim dijelovima, dok je u središnjim prostranije. U našoj flišnoj zoni mogu se jasno izdvojiti dvije vrste zemljišta: zemljište blagog nagiba, izgrađeno od pleistocenih brečastih plavina, i zemljište stupnjevitog pada, u kome se smjenjuju serije lapora sa slojevima vapnenaca.
Ranije je bilo govora o postanku pleistocenih plavina, a sada ćemo ukratko naglasiti i njihove glavne morfološke osobine. Nivo, u kome su se stvarale ove plavine, poremećen je mlađim postpleistocenom pomicanjem obalske linije. Uslijed ovog poremećaja plavine su danas disicirane dubokim koritima periodičnih potoka. Materijal, od kojeg su plavine izgrađene, čvršće je cementiran u gornjem, zaravanskom, nego u donjem dijelu. Potoci, koji teku preko plavina, zbog nejednake otpornosti, brže se usijecaju i proširuju korito u donjim, mekšim dijelovima, i tako stvaraju neku vrstu bočnih potkapina. Više i stalno suhe potkapine stanovnici iskorištavaju za stočne stanove i poljske kuće (oko makarskog Vrutka, u Tučepima i dr.), a doznao sam od starijih ljudi u Tučepima, da su ih nekada siromašniji stanovnici upotrebljavali i kao stalne kuće. Pored mlađih pleistocenih, vide se mjestimično tragovi i starijih plavina, o kojima je ranije bilo govora; ovdje se nećemo na njih osvrtati, jer za morfologiju skoro nemaju značaja. Stari brečasti pokrivač izlomljen je prepleistocenom poremećajima, i od njega su zaostali samo manji dijelovi. Najveći tragovi starog, brečastog materijala održali su se ispod Staze, gdje su prekriveni mlađim brečama i siparima. Taloženju pleistocenih plavina prethodio je fluvijalni period, u kojem su erodirane prepleistocene plavine i slojevi flišne podloge; u njima su izrađene prostrane doline, u kojima su zatim nataložene pleistocene plavine. Najotporniji dijelovi flišne podloge nisu bili posve erodirani, već su zaostali otporni, vapnenački dijelovi. Na ovaj su način zaostali brežuljci Hum i Humac, koji leže na bašćanskoj plavini, pored ceste što ide od Makarske preko Dubaca. Ovakvog su postanka i nekoliko manjih vapnenačkih grebena, koji se dižu iz velikobrdske plavine.
Glavne pleistocene brečaste plavine odgovaraju svojim položajem najvećim udubljenjima u biokovskom grebenu. Među pleistocenom plavinama najveća je bašćanska (narod je zove Baško Polje). Ovoj plavini odgovara najveće ulegnuće u velikom odsjeku, između Šćirevca, Sv. Ilije i Šibenika. Iznad velikobrdske plavine leži ulegnuće Velikog točila, ispod Štropca. Ova veza između plavina na nižem,  flišnom zemljištu i udubljenja u odsjeku jasno ukazuje da plavine,  kao oblici intenzivne akumulacije, stoje nasuprot udubljenja, oblika jake erozije. U podnožju konkavnih dijelova odsjeka, a u vrhu plavina izbijaju jaka vrela, od kojih nastaju periodični potoci, koji disiciraju plavine, kao Dol, Pozjača i Županja na bašćanskoj plavini.
Mnogo je nemirniji reljef ostalog dijela flišne zone, u kome se smjenjuju laporovite naslage sa vapnenačkim rebrima. Ovo, pravo flišno zemljište, prosječno je većeg nagiba od plavina. Slojevi lapora i vapnenaca su paralelni i pružaju se dinarski. Uslijed nejednake otpornosti vapnenaca i laporastih stijena zemljište ima stupnjevit pad, smjenjuju se podovi u laporima i odsjeci u vapnenačkim rebrima. Podovi u laporastim stijenama nisu erozijski, već su postali denudacijom manje otpornih, laporastih stijena. Spiranje je jače u mekšim i vododržljivim laporima, nego u čvršćim i propustljivim vapnencima. Ne samo da su vapnenačka rebra otporna prema denudaciji, već ona brane i više laporaste naslage od intenzivnije denudacije. Vapnenački grebeni se ponašaju kao denudacijske brane i ustave. Ovakva morfološka uloga vapnenačkih rebara dobro se može vidjeti u dolinama potoka, koji transverzalno teku preko flišnog zemljišta. U dolini potoka Vodice, koji teče kroz Krvavice, jasno se vide posljedice ove različite otpornosti vapnenaca i lapora. Dolina je u laporovitim stijenama normalna i široka, sa blagim nagibom strana. Prosijecajući vapnenačka rebra, potok teče preko odsjeka, a dolina se tu jako sužava. Pri tome, uslijed jače erozije lapora, vapnenci zaostaju u obliku stjenovitih grebena. Kemijskim otapanjem duž dijaklaza izdvajaju se ovi vapnenački grebeni u monolite, koji ostaju kao posljednji svjedoci nekadašnje visine vapnenačkih rebara. «Stupovi» kod Kačića Gradine, iznad Beroševih kuća, predstavljaju grupu monolita, nastalih na ovaj način. Jugoistočno od Stupova, na lijevoj strani potoka Vodice, vapnenački su slojevi još jače erodirani. Ovdje je od velikog vapnenačkog rebra zaostao samo visoki monolit Ključ, koji se održao kao najotporniji dio vapnenački. Na ovaj su način postali i vapnenački blokovi Torine, iznad Sv. Andrije, jugoistočno od Makarske.
Bez ovih vapnenačkih rebara reljef flišne zone bio bi mnogo jednostavniji. Zemljište bi se u svim dijelovima podjednako snižavalo, i nagib bi bio blaži i kontinuiran, bez prijeloma. Potoci koji bi se upravljali prema pomjeranju obalske linije, učinili bi cijelo flišno zemljište niskim i dali bi mu blag pad, kao što je kod glavnih plavina, a relativna visina odsjeka bila bi mnogo veća. Gornji rub bašćanske plavine, na granici sa visokim odsjekom ima apsolutnu visinu od 400 m; kod velikobrdske plavine ta je visina još manja. Dijelovi flišnog zemljišta, u kojima se smjenjuju laporovite stijene u vapnenačka rebra, penju se do većih visina (do 600 m) uz odsjek i imaju strmiji pad.
Iako je za današnji fluvijalni reljef primorska zona najvažnija, ipak se na njoj, zbog male širine, prosječno manje od 2 km, nisu mogli razviti veći zaravanski tokovi. Od vrela, koja se osobito javljaju na granici flišne zone i vapnenačkog odsjeka, stvaraju se potoci, koji ljeti presuše; preko zime vrela daju veće količine vode, i potoci naglo narastu. Za vrijeme ovog visokog stanja vode vrši se glavni erozijski pad potoka. Po uzdužnom profilu, potoci flišne zone mogu se izdvojiti u potoke plavina i potoke pravog flišnog zemljišta. Prvi su blažeg i kontinuiranog pada, a neki prate i male meandre u donjem dijelu toka. Ovo se može vidjeti kod potoka, koji se sa velikobrdske plavine ulijeva u sjeverozapadni dio Donje Luke. Kod ovog potoka meandri su duboko spušteni u plavinski materijal, po čemu se može zaključiti, da se postpleistoceno, pozitivno pomicanje obalske linije vršilo sporo i postepeno. Ovim mlađim pomicanjem izazvano je i usijecanje potoka. Plavinski potoci talože na ušćima plavinski šljunak ili finiji materijal. Potoci, koji teku kroz pravo flišno zemljište imaju veći i izlomljen pad, a na ušćima gomilaju grublji materijal, nejednake veličine. 
Planinski materijal ponaša se kao popustljivo zemljište. Na dodiru ovog materijala i vododržljivih laporovitih naslaga javljaju se izvori. Preko ovog vododržljivog zemljišta, osobito za velikih kiša vrši se pomicanje većih površina plavinskog pokrivača.
Druge flišne zone imaju mnogo manji značaj za morfologiju našeg kraja. Ovo je i razumljivo, jer su one manje od primorske: osim toga, ostali flišni tereni predstavljaju bočne dijelove našeg područja. Flišna zona oko donje Cetine prstatsto prodire sa sjeverozapada u vapnenački greben Biokova. Na dodiru i flišnih stijena javljaju se izvori, od kojih se stvaraju slabiji tokovi; pritječući Cetini, oni mijenjaju reljef flišnog zemljišta. Najveći je od  ovih tokova onaj, što postaje od vrela Bukve u Gornjim Brelima i prima vodu od ostalih dijelova flišne depresije. Ovaj potok  je u srednjem dijelu usjekao kanjonsku dolinu (Prosik). Prosik je usječen u vapnenačkom zemljištu, čija je visina u nivou Zadvarske zaravni; dubina mu je prosječno veća od 20 m, a širina relativno mala osim u središnjem dijelu, gdje se javlja proširenje, nastalo uslijed drukčijeg sastava zemljišta.
Ni flišne zone u sjeveroistočnom podnožju Biokova nemaju velike morfološke važnosti, jer je i njihov hidrografski značaj mali. Stalnih izvora ovdje ima malo, i to samo na rubovima flišne zone, u katunskom odsjeku. Flišno zemljište u župsko-raškoj udolini većeg je prostranstva. Dužina mu iznosi skoro 9 km, a širina 200 – 300 m. Na dodiru flišnih slojeva i vapnenaca nema stalnih zaravanskih izvora. Izdanska voda dobiva se u neznatnim količinama iz flišnih naslaga, kopanjem bunara. Zimi izbijaju jaka vrela na dodiru fliša i vapnenaca, osobito u vrhu prijevoja Turije. Od zimskih izvora stvaraju se uzdužni, periodični potok, koji teče od sjeverozapada prema jugoistoku, skoro cijelom dužinom flišne zone. Na jugoistoku se gubi u ponoru, na donjoj granici fliša i vapnenaca. Radom ovog potoka sniženo je flišno zemljište prema okolnom vapnenačkom zemljištu.
Vidjeli smo, da je fluvijalna erozija u našem području svedena danas na veoma male zaravnine, od kojih je najvažnija primorska flišna zona. Pravac tokova je poprečan na pravac pružanja slojeva, oni su kratki, i njihov morfološki značaj je neznatan. Najveći značaj imali su ovi potoci u pleistocenu. Intenzivnija pleistocena erozija bila je u mnogom uvjetovana većom količinom padalina. O jačini pleistocenih zaravanskih tokova svjedoče prostrane plavine.


OBLICI OBALE
Govoreći o flišnom zemljištu, u kojem je izrađena obala našeg područja, naglasili smo, da se ova zona vododržljivih stijena sastoji od vapnenačkih grebena i većih kompleksa laporovitih stijena. Ali je flišno zemljište dijelom prekriveno pleistocenom plavinama, koje se spuštaju do same obale. Zbog ovako raznolikog petrografskog sastava biokovskog primorja, obala od Velike do Male Vrulje pokazuje različite morfološke oblike. Uglavnom mogu se izdvojiti tri tipa obale: obala u brečastim plavinama, obala u laporovitim stijenama i obala vapnenačkih grebena.
Na sjeverozapadu, oko sela Donjih Brela, obala je izrađena u ogolićenim flišnim stijenama, koje su na kopnu najvećim dijelom prekrivene brečastim pokrivačima. Na samoj obali brečasti su pokrivači zasječeni i zaostali visoko, tako da more abradira njihovu flišnu podlogu. Gornji dijelovi brečastog prekrivača, koji se najbolje cementirani, zaostaju kao otporniji pred abrazijom, dok se rastresitiji materijal ispod njih lakše razara i osipa. Dijelovi kompaktnije breče, ostali bez podloge, odronjavaju se u blokovima, i zadržavaju u moru pored obale. To se vidi na breljanskoj obali, sjeverozapadno od rta Dugi Rat, kod Filipovića. Ovdje se javljaju tragovi starije i grublje breče. Najdublje prodire more u flišnu podlogu na onim mjestima, gdje se na obalu spuštaju vododerine slabih, periodičnih potoka. Šest ovakvih vododerina spušta se sa višeg flišnog zemljišta prema obali i završava sa šest manjih uvala, među kojima je najveća Cerkalije. Rtovi između uvala izgrađeni su od otpornijih laporaca ili od kompaktnijih breča. U krajnjem dijelu breljanskog primorja, koji je najbliži zaljevu Velike Vrulje, flišna podloga nije ogoljena, obala je izrađena u brečastom pokrivaču, i odlikuje se potkapinama i pećinama. U samom zaljevu Vrulje obala je osobito u vapnencima sa pećinama. U jugoistočnom dijelu našeg područja obala je sličnih morfoloških osobina; na njih ćemo se kasnije osvrnuti.
Pleistocene plavine završavaju se na obali klifovima, koji nisu jednake visine; različita je visina klifa i kod jedne iste plavine. Klif bašćanske plavine može se podijeliti u tri dijela. Krajnji dijelovi plavine završavaju se visokim klifovima, a središnji dio nižim klifom, koji se mjestimično skoro gubi. I sama je plavina u središnjem prostranijem dijelu čvršća i kompaktnija, a u rubnim rastresitija. U rubnim djelovanjima plavina je i više obrasla nego u središnjem. Kroz rubne dijelove plavine teku i potoci (Dol i Županja), koji su usjekli duboka korita. Po različitoj kompaktnosti i izgledu materijala, a donekle i veličini sastojaka, u središnjem i bočnim dijelovima plavine, možemo zaključiti da se ovi dijelovi nisu istovremeno i kontinuirano taložili. Središnji, stariji dio, kompaktniji je i tamnije boje, bočni dijelovi su naprotiv svjetliji i manje kompaktni, po čemu se može zaključiti  da su mlađi. Različita visina klifa, kojim se završavaju spomenuti dijelovi plavine, ukazuje da se je obalska linija pomicala i u toku taloženja. Poslije taloženja starijeg, središnjeg dijela plavine, obalska se linija negativno pomicala. Uslijed toga je mlađa plavina dopirala dalje prema moru, i prema starijem dijelu bila viša. Bašćanska plavina sastoji se, dakle, iz dva različita dijela, srednjeg, starijeg i kompaktnijeg i mlađih, rastresitijih, bočnih dijelova. I na osnovi ovoga možemo zaključiti da se obalska linija pomicala u toku pleistocena. Kasnije mlađim pozitivnim pomicanjem more je abradiralo donji dio cijele plavine, ali zbog spomenutih uzroka, klif stvoren ovim procesom, nejednake je visine u središnjom i bočnim dijelovima. I kod velikobrdske plavine konstatira se isti slučaj, jer je njezin jugoistočni dio rastresitiji, i završava se na obali većim klifom, no što je kod ostalog dijela plavine. Razaranjem plavina stvoren je ispod klifova moćan bedem obalskog žala, i dno mora dobilo blag nagib. Rad valova danas većinom ne dopire do ovih «umrtvljenih klifova». Preko plitkog mora valovi poremete pravilan oblik i pjenušeći izgube se na obalskom žalu. Abrazija je, dakle, na ovim obalama izradila blago nagnutu pribrežnu ravan.
Breče u jugoistočnom dijelu primorskog flišnog područja sastavljene su od mnogo grubljeg materijala. Na podgorskoj obali vidimo, kako se, uslijed jačeg razaranja nižih, rastresitijih dijelova, odronjavaju gornji, kompaktniji. Najotporniji dijelovi ovih brečastih pokrivača zaostaju pred abrazijom kao rtovi. Ovakav je rt Tekla u Podgori. Od jačeg abradiranja Teklu štite obrušeni blokovi kompaktnije breče, koji su nagomilani pred njom u moru. Na Tekli je more sa suprotnih strana udaralo i jače erodirajući, probilo niže, rastresitije dijelove; tako je nastao prirodni most. Na više mjesta mogu se konstatirati odronjavanja i ulijeganja brečastog pokrivača; to nastupa uslijed jačeg abradiranja nižih rastresitijih dijelova i flišne podloge.
Plitki zaljev podgorske luke postao je potapanjem doline podgorskog Vrutka. Dolina Vrutka izrađena je u flišnim stijenama. Pored austrijskog dječjeg doma obala zaljeva siječe poprečno malu antiklinalu od laporovitih stijena, kao što se to može vidjeti i na obali Brela, kod uvale Cerkalije. Prostrani i plitki zaljev ispod Tučepa dijelom je potopljena dolina, ali je više uvjetovan slabom otpornošću laporovitih stijena, od kojih je izgrađena obala. Prema ovome, krajnji dijelovi obale biokovskog primorja odlikuju se istim morfološkim osobinama.
U središnjem dijelu biokovskog primorja imamo obalu izrađenu u vapnencima. Glavni dio obje obale predstavlja obala grebena Osejave i Sv. Petra. Osejavskim grebenom nazvati ćemo cijeli vapnenački greben, koji se proteže od  polukružnog zaljeva ispod Tučepa do ulaza u makarsku luku. Dužina je ovog grebena skoro tri kilometra. Osejavski greben je moćniji ukoliko smo bliže ulazu u makarsku luku. Visina mu je u središnjem dijelu (Volicija) 90 m, a pri ulazu u luku visina mu opada na 56 m. Obala Osejavskog grebena je strmija, ukoliko se više približavamo  ulazu u luku; pri samom ulazu ona se završi klifom visokim preko 40 m. Ovaj visoki klif je, u donjem dijelu, izrađen u rudistnim vapnencima. Volicija, najviši i središnji dio grebena, izrađena je u višim dijelovima od vapnenaca, koji su otporniji prema radu vanjskih sila, dok su niži obalski dijelovi sastavljeni od vapnenaca, koji su raspadanjem u kemijskim otapanjem škropnice dobili nagriženu zaravninu. Pod višim otpornijim vapnencima Volicije konstatiramo jasno izraženu potkapinu; takve potkapine susrećemo pod vapnencima viših dijelova i u ostalim dijelovima Osejavskog grebena. Ove su potkapine vjerojatno stvorene škropnicom, koju s mora baca jaki «jugo» ili su stvorene radom atmosferske vode, koju donosi isti vjetar; na ovaj su način postale i potkapine u najvišim dijelovima Biokova.
Greben Sv. Petra trebao bi biti produženje Osejavskog, ali im se pravci nešto razmimoilaze. Ovo razmimoilaženje sigurno dolazi uslijed sekundarnih uzroka, jer su ova dva, danas razdvojena grebena, nesumnjivo bila ranije u vezi. Vapnenci, koji izgrađuju greben Sv. Petra, isključivo su numulitski; rudistnih vapnenaca u ovom grebenu nema. Numulitski vapnenci ne pokazuju slojevitost. Prema moru greben Sv. Petra pada visokim klifom, koji je u središnjem, najvišem dijelu visok 32 m. Duž pojedinih vertikalnih pukotina more jače razara i rastvara vapnenac, i duž tih pukotina stvorilo se nekoliko pećina. Klif je najbolje izražen u onim dijelovima, koji su bliže ulazu u makarsku luku. Sjeverozapadni, niži dio grebena bogat je manjim krškim oblicima. Ove je oblike stvarala škropnica morskih valova, koji zapljuskuju ovaj dio grebena. Na grižovitoj i teško prohodnoj zaravni vapnenaca, u ovom dijelu grebena, nema ni vegetacije, jer joj slana škropnica onemogućava život.
Pored visoke, vapnenačke obale Osejavskog grebena i grebena Sv. Petra ističe se sjeverozapadno od velikobrdske plavine i visoka obala grebena Ćurila (108 m) ili, kako ga otočani zovu «Bijelog Brijega». U Ćurilu se veliko rebro numilitskih vapnenaca približilo obali. Sama obala ispod Ćurila izrađena je u laporovitim stijenama i lako se abradira. Viši i glavni dio Ćurila sastoji se od jednog, otpornog vapnenaca, koji se slabo zaravanski erodira i snižava; on čuva laporovitu navlaku od erozije i denudacije. Uslijed ovakvog položaja Ćurila, obala je veoma strma, iako nije pravi klif. S jugoistočne strane zaljeva Promajne imamo visoki klif izrađen u laporima.
Najvažniji morfološki objekt na obali biokovskog primorja je zaljev makarske luke. On se sastoji od uskog prodora između Osejavskog grebena i grebena Sv. Petra i proširenja u flišnim stijenama. Prodor u vapnenačkom grebenu je dubok 18 m. Idući dublje u zaljev more se proširuje, ali je sve pliće, tako da je u većem dijelu dubina manja od 10 m.
U makarsku luku ulijevaju se danas dva potoka, Vrutak, koji izvire kod Makra i jedan manji potok, koji se ulijeva pored crkve Sv. Filipa. Nekada se u luku ulijevao i potok Volicija, koji je pritjecao sa istoka, iz Kotišine. Ovaj potok je vještačkim kanalom skrenuo, i danas se ulijeva u more kroz najniži dio istoimenog grebena. Flišno zemljište sigurno je ranije bilo u nivou vapnenačkog grebena. Osejave i Sv. Petra. Spomenuti potoci su se vjerojatno sjedinjavali na mjestu današnjeg zaljeva i ujedinjeni ulijevali se u more kroz obalski vapnenački greben. Da je flišno zemljište bilo u višem nivou, svjedoči brežuljak Gradina koji je zaostao kao neerodiran u sjeverozapadnom dijelu luke, a izgrađen je od laporaca. Dolina ovih potoka bila je, dakle, izrađena u flišnom zemljištu i vapnenačkom grebenu. U flišnom terenu ona je bila, uslijed jačeg spiranja i erodiranja, široka i blagih strana, dok se u vapnencu više razvijala u vertikali i bila dosta uska. Proširivanju u flišnom zemljištu mnogo je pomagala i razgranatost tokova u ovom dijelu. Uslijed pozitivnog pomicanja obalske linije, koje je nastupilo poslije ovog fluvijalnog perioda, potopljena je kombinirana dolina. Uski dio u vapnenačkom grebenu pretvorio se u prodor, a u flišnom proširenju stvoren je prostraniji zaljev. More, dakle, nije stvorilo ovaj zaljev, jer je on kao morfološki objekt stvoren fluvijalnom erozijom; oblik mu je pri tome bio uvjetovan petrografskim osobinama zemljišta. More nije ni proširilo makarski zaljev, jer je poslije potapanja on sigurno bio prostraniji; to se može utvrditi po mlađim nanosima potoka, koji su obalu pomicali prema moru, osobito u jugoistočnom dijelu zaljeva. Zasipanje zaljeva nanosima potoka može se utvrditi i sporijim priraštajem dubine na njihovim ušćima.
Sjeverozapadno od makarske luke je prostraniji ali otvoreniji zaljev, koji se za razliku od prvog, zove Donja Luka. Donja Luka je široko otvorena prema sjeverozapadu. B.Ž Milojević misli da je ovaj zaljev postao potapanjem uzdužne flišne zone (14, 70). Jugoistočnu obalu Donje Luke čini bedem od oblutaka obalskog žala. Žalo makarske plaže nešto je više od aluvijalnog zemljišta u zaleđu, koje je veoma blizu izdani. Veća visina obalskog žala ukazuje da ovaj materijal nisu nanijeli potoci, koji su u zaleđu stvorili aluvijalnu ravan; njega su nanijeli morski valovi, a postao je razaranjem velikobrdske plavine, koja čini sjeveroistočnu  obalu Donje Luke. Obalsko žalo su uglavnom nanijeli valovi maestrala, koji u ljetnim mjesecima puše sa sjeverozapada. Sličan odnos između obalskog žala i aluvijalne ravni u zaleđu možemo vidjeti na ušću potoka Vrutka, u Podgori, zatim na rubovima bašćanske plavine kod Promajne i Baške Vode.
More najdublje prodire u biokovsko primorje na njegovim krajnjim dijelovima, u zaljevima Velike i Male Vrulje. U ovim rubnim zaljevima izbijaju veliki obalski i podmorski izvori, koji su, vjerojatno za vrijeme nižeg stanja obalske linije, stvorili zaljeve, erodirajući flišno zemljište, pomičući regresivno visoki odsjek i snižavajući mu tako visinu. U vezi s ovim izvorom mogao bi se protumačiti i postanak prijevoja na odsjeku iznad Male Vrulje; on je postao, najvjerojatnije, u doba kada je voda obalskog izvora tekla zaravanski. Kao trag tog zaravanskog toka može se smatrati udolina, koja se nastavlja na prijevoj iznad Male Vrulje, kroz Nevistinu stinu i Brikvu, u o kojoj smo ranije govorili. Zaljevi Velike i Male Vrulje čine dvije jasne i istovjetne granice biokovske obale.
Uglavnom smo na obali našeg primorja konstatirali klifove na vapnenačkim grebenima, pleistocenim plavinama i samo na jednom mjestu u kompaktnim laporima. Na obali ogoljene flišne podloge konstatirali smo male, plitke uvale, lokalizirane na ušćima neprirodnih potoka. Na ušćima nekih potoka imamo male aluvijalne ravni, najmlađe naslage biokovskog primorja, koje su od mora odvojene bedemima žala («plažama»). Obalska linija je u čvrstim stijenama, kod klifova u vapnencima i kompaktnim laporima; u svim drugim dijelovima nisku obalsku liniju čine veći i manji bedemi od oblutaka. Materijal za stvaranje «plaža» postaje razaranjem velikih brečastih plavina.
Konstatirali smo, da su plavine uglavnom pleistocene starosti. Pri svom taloženju one su sigurno kontinuirano padale do  obalske linije. Danas, međutim, plavine se završavaju odsjecima, čija visina mjestimično iznosi 7 m, a prosječno 4 – 5 m. Iz ovoga možemo zaključiti, da se obalska linija u postpleistocenu pozitivno pomicala najmanje za 4 – 5 m. Po ovoj konstataciji možemo dalje zaključiti, da je zaljev makarske luke potopljen većim dijelom prije taloženja plavina, jer je dno prodora u Osejavskom grebenu, duž kojeg se izvršilo potapanje, duboko 18 m. Vjerojatno je ovaj zaljev postao za vrijeme postpliocenih pokreta, o kojima smo ranije govorili. Za vrijeme ovih poremećaja more se pozitivno pomicalo, uslijed spuštanja primorskog flišnog zemljišta duž visokog odsjeka. Donjopleistocenim poremećajem obalske  linije potopljen je veći dio kanala između Brača, Hvara i kopna, jer se veći dio ovog kanala odlikuje dubinama manjim od 60 m. Najdublji dio kanala je ispred zaljeva Rasotica, blizu jugoistočnog  bračkog rta; odatle prema jugoistoku i sjeverozapadu dubine opadaju, dok prema zapadu, kanalom između Brača i Hvara, sporo i nepravilno rastu. Paralelno sa najvišim dijelovima Biokova stoje, dakle, najdublji dijelovi kanala.
S obzirom na reljef morskog dna, za nas je osobito važna činjenica, da se kopno našeg primorja u morfološkom pogledu i podmorski nastavlja. Strmim i visokim obalama odgovaraju velike dubine neposredno pored obale, dok pred niskim i blago nagnutim zemljištem morske dubine vrlo sporo rastu. Izobata od 10 m udaljena je od obale  pred bašćanskom plavinom mjestimice oko 250, a prosječno 150 m; ista je izobata, na obali velikobrdske plavine, udaljena mjestimice 150, a prosječno 100 m. Sporo rastu dubine i u plitkom zaljevu ispod Tučepa. Najsporije rastu na rubnim dijelovima velikih plavina, kao kod Promajne i Baške Vode, zatim ispod Veprica i u Donjoj Luci, jer se na ovim mjestima ulijevaju današnji tokovi i svojim nanosima smanjuju nagib morskog dna. Naprotiv, pod strmim klifovima dio se naglo i mjestimice vertikalno spušta. Ovo se jasno vidi kod klifa na grebenu Sv. Petra, koji se podmorski spušta do dubine od 20 m, tako da je cijeli odsjek, sa nadmorskim klifom, visok preko 50 m.


ZAKLJUČAK
Stratigrafska građa Biokova je dosta jednostavna: biokovski greben je izgrađen od mezozojskih vapnenaca, uglavnom kretacejske starosti; mlađe tercijarne naslage imamo samo na rubnim dijelovima ispitivanog područja, i među njima je od najvećeg značaja zona flišnih stijena u primorju.
U tektonskom pogledu za Biokovo su najvažniji momenti: postoligoceno nabiranje i mlađi postplioceni poremećaji. Nema dokaza da je postkretacejskim nabiranjem biokovska antiklinala izdignuta iznad morske zaravnine. Doba postoligocenog nabiranja i postpliocenih poremećaja vremenski razdvaja dugi, mioceno-plioceni period fluvijalne erozije. Pri postoligocenom nabiranju jak potisak dolazio je sa sjeveroistoka, te su njim bore jako gurane prema jugozapadu. Uslijed takvog potiska bore primorskih planina redovito su nagnute prema Jadranskom moru, pri ovom jakom nabiranju javljala su se i rasjedanja duž longitudinalnih rasjeda. Među mezozojskim vapnencima ukliješteni su mlađi, paleogeni flišni slojevi; oni padaju prema sjeveroistoku, ali duž rasjednih linija diskordantno sa prvima.
Iza postoligocenog nabiranja došla je duga faza mioceno-pliocenog tektonskog relativnog mirovanja i rada vanjskih sila. Za vrijeme ove faze riječni tokovi su izmijenili reljef stvoren postoligocenim tektonskim pokretima. Na mjestu paralelnih grebena i ulegnuća rijeke su, oko svojih tokova, izradile prostrane fluvijalne zaravni, čiji su se tragovi najbolje očuvali u sjeveroistočnom podnožju Biokova.
Odmakli erozijski ciklus prekinuli su postplioceni, donjopleistoceni pokreti. Tim pokretima izdizali su se i spuštali duž tektonskih linija, koje su većinom postale za vrijeme postoligocenog nabiranja, pojedini dijelovi našeg područja. Istovremeno se vršilo i njegovo izvijanje, i to između spuštenog dijela oko ušća Neretve i izdignutog dijela oko donje Cetine. Prijelomna zona između ovih područja, koje su se kretale u suprotnim pravcima, bila je zona Turija - Sv. Jure - Vošac. Vrlo uravnjene fluvijalne zaravni izlomljene su postpliocenim poremećajima i dobile stupnjevit pad. Najveći poremećaj vršio se duž visokog primorskog odsjeka, duž koga se izdizao vapnenački greben Biokova. Ima dokaza, da su se duž ovog odsjeka poremećaji fluvijalnog reljefa vršili ranije nego duž ostalih tektonskih linija; uslijed toga je i visoka zaravan iznad ovog odsjeka bila ranije izložena krškom procesu nego niže. Postpliocenim pokretima Biokovo je dobilo svoju današnju visinu. Ovi su poremećaji prestali prije one glacijacije koja je ostavila tragove na Biokovu.
Linije postpliocenih poremećaja predstavljaju u današnjem reljefu strmije, sjeveroistočne strane uzdužnih ulegnuća, dok je kod grebena obrnuta pojava. Ovakva asimetrija strana konstatira se kod Biokova i drugih manjih uzvišenja. Sjeveroistočne strane uzvišenja predstavljaju, naprotiv, krila postoligocenih antiklinala i izvijenih grebena,  koja su u toku miocena i pliocena rijeke bočno erodirale. Ove, blaže nagnute strane su u stvari strane «mosora» u smislu A. Pencka. Osnovni morfološki oblici sjeveroistočnog podnožja Biokova stvoreni su radom mioceno-pliocenih tokova. Dislociranjem fluvijalnog reljefa stvoren je prijevoj Turija, koji odvaja područja sjeverozapadnog i jugoistočnog dijela biokovskog kontinentalnog podnožja sa različitim karakterom pokreta.
Poslije poremećaja mioceno-pliocenog erozijskog ciklusa, uslijed spuštanja izdani, u vapnenačkim terenima našeg područja  nastupio je krški proces. Vrhovi Biokova, koja su izgrađeni od čistih, većinom jedrih vapnenaca, bili su i ranije, dok je u nižim predjelima vladala fluvijalna erozija, izloženi krškom procesu. Krški oblici najviših dijelova Biokova su, dakle, najstariji. Nemamo nikakvih dokaza, da je u ovim visokim područjima krškom procesu prethodila fluvijalna faza. Ranije smo spomenuli, da je visoka zaravan na jugozapadnoj strani bila prije izložena krškom procesu nego niska zaravan u sjeveroistočnom podnožju, što se može utvrditi po dvofaznim krškim oblicima na visokoj zaravni.
Veličina krških oblika razmjerna je apsolutnoj visini zemljišta. U najvišim dijelovima Biokova krš je najgrublji, krški su oblici osobito razvijeni u vertikalnom pravcu («mrežasti krš»). Uvjeti za ovakav razvoj bili su vrlo povoljni. Na poremećenim zaravnima u kopnenom podnožju krš nije jednako razvijen, i ovdje su na višim podovima krški oblici razvijeniji. Po veličini oblika podijelili smo krš našeg područja na krš nižih zaravni, krš visoke zaravni i krš najviših dijelova Biokova. Danas je krški proces najvažniji u promjenama starih i stvaranju novih oblika na Biokovu i u njegovu podnožju.
Dugi period krškog procesa, koji u svim vapnenačkim dijelovima našeg područja traje od postpliocenih poremećaja, bio je u pleistocenu prekinut oko vrhova Biokova. Na Razvalama su se stvorili mali ledenjaci i, promijenili predpleistocene krške oblike i zatrpali ih morenskim materijalom. U pleistocenu je krški proces prekinut samo u maloj oblasti Razvala, dok je u ostalim dijelovima Biokova ovo doba bilo najpovoljnije za okršavanje. U višim dijelovima krški proces je vršila sočnica, koja je nastajala otapanjem ledenjaka i snježnih pokrivača, a u nižim dijelovima krški proces je bio jači uslijed povećane količine padalina
Ovakav razvoj morfoloških oblika i smjena raznih erozijskih procesa karakteriziraju samo vapnenačke dijelove našeg područja, dok je u vododržljivim flišnim stijenama stalno vladala fluvijalna erozija. Za opće morfološke osobine Biokova veći značaj ima smo primorska flišna zona. Na gornjoj granici flišne zone, gdje se dodiruju propustljive vapnenačke stijene i vododržljivi lapori, javljaju se mnoga, većinom periodična vrela. Od njih se stvaraju potoci, koji erodiraju flišno zemljište i nose rastresiti materijal iz podnožja vapnenačkog odsjeka. Po dvjema vrstama breča, koje su postale cementiranjem naplavljenog siparskog materijala, utvrdili smo dva nivoa i dva ranija erozijska ciklusa u flišnom zemljištu: viši, stariji i niži, mlađi. Mlađe pleistocene plavine dokazuju da se poremećaj spomenutih nivoa izvršio prije ili u početku pleistocena. Danas je poremećen i erozijski nivo pleistocenih plavina, što svjedoči da su se ovdje vršili mlađi postpleistoceni poremećaji erozijske baze. Primorska flišna zona je, dakle, jedini dio našeg područja, u kome se stalno očuvala zaravanska hidrografija; ali su uslijed tektonskih pokreta nastajali poremećaji baze i smjene erozijskih ciklusa.
Obala biokovskog primorja je izrađena u različitim stijenama te otuda i različiti tipovi obale. Na vapnenačkim grebenima i pleistocenim brečastim plavinama imamo strme obale, ali i među njima ima razlike. Kod vapnenačkih grebena strma obala se submarinski nastavlja, dok ispod strmih odsjeka, na obalama plavina, imamo blago nagnuta žala, koja nastaju razaranjem plavinskog materijala. U ogolićenim laporovitim stijenama nailazimo na zaljeve sa blago nagnutim dnom. Donjopleistocenom spuštanjem postao je u vapnenačkom grebenu i flišu kombinirani zaljev makarske luke.
Područje Biokova odlikuje se, dakle, fluvijalno-krškom morfologijom, sa slabim glacijalnim tragovima. Sjeveroistočna strana planine je blaža od jugozapadne: prva je duž ravni slojeva, a druga siječe glave slojeva. Sjeveroistočna je padina strana «mosora», a jugozapadna je tektonska linija, duž koje su se vršili poremećaji. Sjeveroistočno je podnožje oblast fosilnog fluvijalnog reljefa, na kome se danas stvaraju mlađi krški oblici, a jugozapadno je oblast vododržljivih stijena, koja je stalno bila izložena radu riječne erozije i denudacije.




Literatura


1. Bourcart, J., Nouvelles observations sur la structure des Dinarides Adriatiques, Comptes Rendus XIV-e Congrės Gėologique International, Madrid 1926.
2. Götzinger, G.,  Vorläuflinger Bericht über morphologische Studien in der Umgebung der Dinara in Dalmatien. Verh. D. K. K. Geol. R. A. Wien 1912.
3. Grund, A.: Beiträge zur Morphologie des Dinarischen Gebirges. Geogr. Abh. IX, Wien 1910.
4.  Davis W. M.:  An excursion in Bosnia, Hercegovina and Dalmatia. Bull, of the Geogr. Soc. of  Philadelphia 1901. 
5. Daneš J., La région de la Narenta inférieure. La Géographie, t. XIII. I-er sem., Paris 1906.
6.  Katzer F., Geologischer Führer durch Bosnien und die Hercegovina. Sarajevo 1903.
7. Kerner, Fr., Über die morphologischen und hydrographischen Verhältnisse in Dalmatien. Glasnik Geogr. Društva, sv. 7/8.
8. Kerner, Fr., Über das angebliche Vorkommen von Werfener Schichten bei Katuni an der Cetina. Verh. D. K. K. Geol. RA, Wien 1905.
9. Kerner, Fr., Gliederung der Sinjaner Neogenformation. Verh. D. K. K. Geol. RA, Wien 1905.
10.  Kerner, Fr, Geologische Beshreibung der Mosor planina. Jahrb. K. K. Geol. RA, Wien 1904.
11.  Maull, O.,  Geomorphologische Studien aus Mitteldalmatien. Geog. Jahrb., B. XI, Wien 1915.
12.  Milojević, Ž. B., Beleške o glečerskim tragovima na Raduši, Cinceru, Šatoru, Troglavu i Velebitu. Glasnik Geogr. društva, sv. 7/8.
13.  Milojević, Ž. B., Geomorfološka promatranja u dolini Cetine. Zbornik radova posvećen Jovanu Cvijiću, Beograd 1924.
14.  Milojević, Ž. B., Dinarsko primorje i ostrva u našoj Kraljevini, Beograd 1933.
15. Milojević, Ž. B.  Ostrvo Hvar. Glasnik Geogr. društva, sv. XIII.        
16. Penck, A., Über das Karstphänomen, Vorträge des Vereines z. Verbr. Naturwissensch. Kent., Wien 1904.
17.  Richter, E., Beiträge zur Landeskude Bosniens und der Hercegovina, Wien 1907.
18.  Rovereto, G., Forme della terra, vol. II, Milano.
19. Roglić, J., Glacijalni tragovi na Biokovu. Posebna izdanja Geogr. društva, sv. X.
20. Rubić, I.,  Ispaša na Biokovi. Hrvatski geogr. glasnik br. 1, Zagreb 1929.
21.  de Stefani, E., I due versanti dell Adriatico. Atti dell VIII Congresso geografico italiano, voll II, Firenze 1923.
22. Cvijić, J., Bildung und Dislozierung der Dinarischen Rumpflächen. Peterm, Mitteilungen, Gotha 1909.
23.  Cvijić, J.,  L'époque glaciaire dans la Péninsule Balkanique. Annales des Géographie, XXVI-e année, Paris 1917.
24.  Cvijić, J., Geomorfologija, I i II dio, Beograd 1924.
25.  Schubert. R., Geologija Dalmacije, Zadar 1909.
26.  Schubert, R., Geologie der Küstenländer Österreich-Ungarns. Handbuch der regionalen Geologie, H. 16, B. V., 1 a, Heidelberg 1914.
27.  Schubert, R., Die Entstehungsgeschichte der vier dalmatischen Flusstäler (Kerka, Zermanja, Cetina und Neretva). Petermann's Mitteilungen, 56 Jahrg. II Halb.


K A R T E:
28) K. K. Militär-Geographisches Institut: Spezialkarte der öster.-ungar. Monarchie 1 : 75.000, Z 32, C XVI, Imotski und Makarska.
29) Vojni geogr. institut kraljevine Jugoslavije: Makarska 1 : 100.000.
30) K. V. Petković: Geološka karta Kraljevine Jugoslavije 1 : 1,000.000. Beograd 1932. 
31) K. K. Geologische Reichsanstalt: Geologische Spezialkarte der öster.-ungar. Monarchie 1 : 75.000, Z 31, K. XV, Sinj und Spalato.
32) Fr. R. V. Hauer:         Geologische Karte von Österreich-Ungarn mit Bosnien und Montenegro, Wien.
33) K. K. Kriegsmarine: Adriatisches Meer, Ostküste, Spezial-Karte 1 : 80.000, Blatt Brazza.


 
________________
Fot. 1. Odsjek i visokokrška zaravan Biokova. U pozadini vrh Sv. Jure (fot. Hidroavinske komande Divulje)
fot. 2. Zadvarska zaravan. U pozadini hum Gradac i greben Biokova (fot. Ant. Lazić)
fot. 3. Zadvarska zaravan duž kanjona Cetine (fot. Ant. Lazić)
fot. 4. Flišne  ponikve Lemišini doci u skoro horizontalnim vapnenačkim slojevima (fot. dr. I. Rubić)
fot. 5. Sveti Jure - glavni vrh Biokova. U prednjem dijelu dijelovi visoke okršene  zaravni (fot. Hidroavinske komande Divulje)
fot. 6. Ponikve blizu visokog odsjeka
fot. 7. Zaljev Makarske luke i visoki odsjek u kome se vidi pregib (fot. Hidroavinske komande Divulje)
fot. 8. Prerast u brečama rta Tekle  u Podgori




Geomorfološka karta Biokova, Mjerilo 1:150 000
Zaravni i podovi
        Zadvarska zaravan                        Zaravan Grabovca
        Pod Orja                                Zagvoški pod
        Zaravan oko Mladine                        Zaravan Župsko - raške udoline
                        Krški reljef
        Krš nižih zaravni i podnožja                Krš najviših dijelova
        Krš visokih zaravni                        Prelazni oblici
                        Obala        
        U vapnencima                                U flišnim oblutcima s plažama


                        U pleistocenom plavinama
                        Glacijalni pragovi
                        Flišne zone
                                                


________________
IMOTSKO POLJE[88]


P R E D G O V O R
Polja u kršu, morfološki su oblici kojima se dinarski krš naročito izdvaja od ostalih krških područja. U tumačenju njihova postanka  i hidrografskih osobina razmimoilazili  su se najbolji ispitivači, i do danas se nije došlo do konačnog rješenja obih važnih pitanja. Danas ima više podataka o geološkom sastavu i tektonici dinarskih planina, a ispitivanjima u raznim krajevima i kabinetskim opitima objašnjeni su mnogi problemi podzemnog oticanja vode u kršu. Sada ima mnogo više izgleda da se dođe do pouzdanijeg tumačenja morfološke evolucije i hidrografskih osobina  polja  u kršu ili da se bar dođe korak bliže ovom rješenju. Ovaj rad predstavlja uvod u opsežniji rad o velikim poljima u kršu  i ima zadatak da podrobnim promatranjima objasni glavne geografske osobine jednog od njih. Odjeljak o antropogeografskim osobinama  objavljen je u Glasniku geografskog društva sv. XXIII.    
Izabrali smo Imotsko polje za početak ispitivanja polja u kršu, jer ono predstavlja objekt, vrlo podoban za ispitivanja svih geografskih problema koji se susreću u  poljima u kršu uopće. Ljeti je ovo polje dobro obrađena zelena oaza, a zimi je velikim dijelom prekriveno debelim slojem mutne vode. Sivi vapnenački rub pada u oči jednostavnošću svog reljefa, i samo je Suvaja usjekla  kanjonsku klisuru, a manje i veće ponikve nagrizle dobro očuvane zaravni i nivoe. Neke od ovih ponikvi izdvajaju svojim razmjerima i predstavljaju jedinstvene oblike. U ovom radu pokušati ćemo ući u prirodu ovih pojava i objasniti njihove  uzroke. Nadamo se da će ova promatranja biti od koristi i interesa za one koji surađuju na rješavanju sličnih znanstvenih problema kao i za one koje interesiraju prirodne pojave uopće. 
Najprijatnija nam je dužnost da ovom prilikom zahvalimo svima koji su nam u ovom radu pomagali. U prvom redu zahvaljujemo Upravi Geografskog instituta na Univerzitetu u Beogradu, gdje je ovaj rad uglavnom i izrađen i odakle smo dobivali korisne obavijesti,  i uputstva kao i potrebnu literaturu. Osobita hvala dr. M. Vukoviću, općinskom  načelniku u Imotskom, koji nam je stavio na raspolaganje prikupljene podatke i osobno dao više informacija  o kolebanju poplava. I ovom prilikom iskazujemo osobitu zahvalnost našem drugu i prijatelju ing. A. Jelaviću, poljoprivrednom referentu, koji nas je pratio na više terenskih obilazaka i pomagao u prikupljanju statističkog materijala. 
 
U V O D
J. Daneš je u svom radu napomenuo da se Imotsko polje  u svojim različitim dijelovima zove raznim imenima (Drinovačko, Grudsko, Runovićko polje i dr.) koja dolaze od imena sela u čijoj su blizini ovi djelovali. Mi ćemo izbjegavati upotrebu ovih naziva da ne bi unosili zabunu i otežavali praćenje samih izlaganja; jedino ćemo zadržati naziv Grudsko polje, jer je ovaj dio polja morfološki dobro izdvojen, a radi posebnih geografskih osobina morati ćemo ga više puta spominjati. Redovno ćemo upotrebljavati one nazive koji su vezani za pojedine dijelove polja nezavisno od imena  okolnih sela (kao: Bilo polje, Dubrava, Kongora i dr.). Radi ranije političke podjele ovog kraja, neki put se upotrebljava  i čuje naziv Imotsko-bekijsko polje[89]. Ovo  je polje ušlo u literaturu  i na  geografske karte pod imenom Imotsko polje i mi ćemo ovaj naziv zadržati, jer je jednostavniji, a većina je polja u kršu i dobila ime po imenu glavnog naselja u njima. Prigovor ovom nazivu dolazi otuda, što Imotski, radi stare i rđave podjele nije administrativno  središte cijelog područja, ali je ipak najveće naselje i gospodarski centar, a u novije vrijeme dobivao  je izvjesne administrativne funkcije i za neke hercegovačke dijelove (otkup duhana).
Zaravnina Imotskog polja iznosi 95 km2. Ranije je bilo politički podijeljena  u dva skoro podjednaka dijela, istočni hercegovački (45 km2). Kao što smo spomenuli  ova neprirodna podjela i danas nije bez značaja.  Najduža osovina između vrha Blata pod Galipovcem i Barana iznosi 33,3 km, a odstojanje između iste tačke  u Blatu i vrha Nugla  22,4 km. Širina polja je vrlo promjenjiva. Ono je najuže između Kamen Mosta i Glavine, gdje mu je širina samo 1,0 km. Ova uzina dijeli polje u dva dijela: Gornje polje, na sjeverozapadu i Donje polje na jugoistoku. Jugoistočni dio je znatno veći (72,8 km2  zajedno sa Grudskim poljem) od sjeverozapadno (22,2 km2). U najvišem djelu između Postranja i Jasenovca, Gornje polje je široko 3,1 km. U Donjem polju širina je vrlo promjenjiva i iznosi između Runovića i Gorice 5,1 km a između Vodanovića i Sovića polje je najšire (5,9 km). Zaljev Grudskog polja (10,5 km2 )  je mnogo uži i širina mu se kreće između 0,6 i 1,6 km. Apsolutna visina Polja, iako ne kontinuirano, raste od juga prema sjeveru. Najniža je točka  u  Nuglu (248,5 m ) a najviša u Lugu (281 m), tako da je razlika između najviše i najniže točke dva polja 32,5 m.
Iako se poljem obično zove samo ravan  od rastresitog materijala, mi ćemo ovaj naziv proširiti i na bliži rub, tako da će u ovom radu biti govora o onom prostoru koji se nalazi između Osoja na jugozapadu i grebena Kaplin-Kruševača-Mamića gradina, na sjeveroistoku. Ovako ograničen prostor ima zaravninu oko 330 km2 . Susjedna područja, ovako ograničena, čine sa dnom polja prirodnu cjelinu i razumijevanje tektonskih odnosa, geomorfoloških osobina, klimatskih prilika i hidrografskih pojava u samom polju ne može se steći bez poznavanja ovih susjednih područja. 
Možda ovaj rad na prvi pogled neće izgledati harmoničan u načinu obrade, jer su i izvjesna pitanja obrađena mnogo detaljnije od drugih. Izlaganja o geomorfološkim osobinama obuhvaćaju polovinu rada. Smatramo da su ova pitanja najobimnija i da od njihove dobre obrade zavisi i razumijevanje drugih geografskih elemenata; zato im je i trebalo posvetiti više pažnje u prostoru. Pored toga mnogo stvari koje su rečene u odjeljku o geomorfologiji  izostavljene su  kasnije u izlaganjima o klimi i hidrografiji, što je nejednakost u obradi učinilo još većom. Kad se ovako promatra rad kao cjelina onda će nadamo se, otpasti i taj prigovor.


STRATIGRAFSKI I PETROGRAFSKI PREGLED
O geologiji ovog područje ima, nažalost, samo kraćih bilježaka  kod raznih ispitivača ili površnih predstava na preglednim kartama. Nešto bolje stoji, kao što  ćemo vidjeti, sa jugoistočnim dijelom koji je ranije pripadao Hercegovini. Uglavnom sve  su ovo šturi podaci koje su pojedini pisci prikupljali, ukoliko im je bilo potrebno za njihove specijalne radove, a koji se redovno nisu strogo bavili geologijom ovog kraja. Mi ćemo se na ove podatke kasnije, kada bude potrebno, pojedinačno i detaljnije osvrnuti, a sada ćemo dati pregled glavnijih.
Iz teksta se vidi da se A. Grund vrlo kratko vrijeme zadržavao u ovom kraju, zato kod njega ima samo nekoliko geoloških podataka. Uz svoj rad  A. Grund je priložio i geološki profil duž toka Ričine (4, Tf 2). Iz ovog profila se jasno vidi oskudica njegovih podataka, jer je profil uglavnom pogrešan. Sinklinalnu eocensku zonu  Ričica Grund je predstavio kao dolomitsko jezgro antiklinale, vjerojatno  to dolazi otuda što je on došao u ovu područje putem koji prolazi mnogo jugoistočnije, gdje stvarno postoji takav odnos. Ne bismo se mogli potpuno složiti ni sa Grundovim predstavljanjem  odsjeka iznad Prološca, koji on u ovom dijelu predstavlja kao rasjed.
Mnogo više podataka nalazimo u radu J. Daneša, (7) koji je poznavao i  Grundove podatke.  Daneš je  duže obilazio ovo područje i naveo je više podataka koje je konstatirao.  Ali težište njegovog rada je u  geomorfološkim promatranjima, zato ćemo se mi ovim radom kasnije opširnije pozabaviti. Ni  Daneš nije bio u  Ričicama i nije primijetio  Grundovu  pogrešku. U svom drugom radu A. Grund je govoreći o ovom području  (5,204 i 225), obilno iskoristio Danešove podatke. 
Iz teksta se može  zaključiti da R. Schubert nije osobno poznavao ovo područje (17). Iako su radovi Grunda i Daneša bili ranije objavljeni, Schubertova pregledna karta, ukoliko se odnosi na okolinu Imotskog polja, sasvim odstupa od stvarnosti i nema gotovo nikakve važnosti. 
U  ranijem radu smo ukazali na pouzdanost karte  K. Stefanija (15, 15). Ona i u ovom slučaju mnogo odstupa od stvarnosti, iako se iz njegovog rada vidi da je poznavao ranije podatke (15, 17). I ostale pregledne karte nemaju za nas praktičnog značaja, i zato se nećemo na njima duže zadržavati. 
Svakako za nas ima najveći značaj  pregledna geološka karta Bosne i Hercegovine koju je izdao Geološki zavod u Sarajevu  (list «Ljubuški). Uz kartu je izdao i posebno štampani «Tumač». Na ovoj karti je predstavljen onaj dio ovog područja koje je ranije  politički pripadalo Hercegovini. Kako su na ovom  listu predstavljani dijelovi i jugozapadnog i sjeveroistočnog ruba polja, to nam je on bio dobar vodič za  upoznavanje geoloških osobina i ostalih dijelova ovoga polja. Mi ćemo  unekoliko odstupiti od ove karte, što ćemo navesti kad bude o tome govora. Ostali podaci u literaturi ili potiču iz navedenih izvora  ili su od vrlo male važnosti.
Koristeći se navedenom literaturom i našim osobnim opažanjima, mi ćemo ukratko izložiti glavne geološke i petrografske osobine  područja o kojem će dalje biti govora. Da bi pregled bio što bolji, ovi rezultati su predstavljeni na geološkoj skici, sl. 1. Ova promatranja su nam nužna da bi dalja izlaganja bila što uspješnija.  Odsustvo geološke karte primorava nas na ovaj posao, a nadamo se daće i ovakvi podaci zadovoljiti potrebe našeg glavnog zadatka. 


Sl. 1. – Pregled stratigrafske i petrografske građe. Mjerilo 1: 300.000  
 
1. gornjokretacejski dolomiti; 2, - rudistni vapnenci; 3. – paleogeni vapnenci i lapori; 4. – oligomiocene jezerske naslage u Posuškom polju; 5. – stare glinene naslage; 6. – riječni šljunci; 7. – nanosi; 8. – rasjedna linija i 10, linija fleksurnog izvijanja


Stijene koje izgrađuju ovo područje pripadaju uglavnom kretacejskoj formaciji. Članovi ove formacije imaju različite petrografske osobine. Starije su naslage relativno trošniji dolomiti i mlađe otporniji rudistni vapnenci. Radi svojih petrografskih osobina naročiti značaj imaju vrlo rasprostranjeni dolomiti. Ovi su stvorili uvjete za glavne morfološke osobine Imotskog polja. Pravac pružanja slojeva je SZ – JI na svim dijelovima ovoga polja, ali se sjeveroistočni i jugozapadni rub polja znatno razlikuju po svojim petrografskim i tektonskim osobinama.
U jugozapadnom rubu koji je izgrađen poglavito od dolomitskih stijena, slojevi padaju redovno prema sjeveroistoku ili su mjestimice skoro horizontalni, kao oko Dugih njiva. Prijelaz dolomita prema mlađim rudistnim vapnencima je raznolik.  Negdje prijelaz čine pločasti vapnenci, kao na Dugim njivama i na Plocima, nedaleko od ponora Šajnovca i iznad vrela Tihaljine. Negdje su ispod jedrih rudistnih vapnenca   otporni crvenkasti i brečasti vapnenci, kao u odsjeku iznad Sovića. Nema pogodnog profila da li ovakvi crvenkasti i brečasti vapnenci  između Glavine i Prološca ne čine također prijelaz prema dolomitima u podlozi.  Blizu nivoa vode  (na apsolutnoj visini od 300 m) u Crvenom Jezeru naslage vapnenca blago padaju prema SI. Na drugim mjestima vapnenci postepeno prelaze u dolomite, kao u području oko Bilog jezera. U posljednjim slučajevima su i rudistni vapnenci djelom dolomitizirani ili se u naslagama čistih vapnenca  nalaze jezgra dolomita ili dolomitziranih vapnenca, tako da je nemoguće odrediti točnu granicu između dolomita i rudistnih vapnenca.
Iz literature nam je poznato da rudistni vapnenci ovih područja, koji lokalno obiluju otiscima hipurita, pripadaju  turonskom i senonskom katu gornje krede, tj.  najvišim dijelovima ovog perioda. Za pločaste vapnence Daneš smatra da odgovaraju Kernerovim pločastim rudistnim  vapnencima (7, 168), a i autor lista «Ljubuški» ih  određuje kao rudistne (3, 108). Naglasili smo da je mjestimice prijelaz između dolomita i rudistnih vapnenca vrlo postepen i da su posljednji djelom dolomitizirani. Nigdje se ne može konstatirati diskordantnost između ovih naslaga; naprotiv, već je  J. Daneš konstatirao da su pločasti vapnenci u Sebišni na jugozapadnom rubu polja konkordantni sa dolomitima (7, 168). Konkordantnost rudistnih vapnenca i dolomita utvrdio je autor lista «Ljubuški» kod Priboja blizu Ljubuškog, a nama izgleda da je takav njihov međusobni odnos i iznad Bilog jezera, oko puta za Lokvičiće.  Interkalirane naslage dolomita konkordantne su sa vapnencima Osoja. Ovo bi bili razlozi da dolomite smatramo neposredno starijim od rudistnih vapnenca, tj. da pripadaju donjem djelu gornje krede. Pomoću sličnih dokaza uvrstio je i autor lista «Ljubuški» u gornjokretacejske, dolomite jugoistočnog djela ovog područja.  
Nažalost, ove zaključke nije moguće paleontološki provjeriti, jer se u dolomitima ne mogu naći fosili. U zaravninskim dijelovima dolomit je redovno jako raspadnut, a gdje se u usjecima vide dublji dijelovi, on je jedar i ne pokazuje slojevitost.  Ove osobine su vjerojatno i bile uzrok što ih  je A. Grund smatrao trijaskim (4, 165), a na spomenutoj karti K. Stefanija je označeno da su jurske starosti. Autor «Tumača» uz list «Ljubuški» je naglasio da postoji petrografska razlika između trijaskih dolomita i dolomita ovog područja. 
Prema ovome ne postoji nikakva teškoća da se i ove naslage smatraju kao gornjokretacejske. Mi ćemo se zadovoljiti da im na ovaj za sada jedino moguć način odredimo starost.
Dolomitske naslage sastavljaju uglavnom jugozapadni rub polja,  između grebena Osoja  i samog dna polja. Ali su dolomitske stijene dobrim djelom pokrivene vapnenačkim naslagama, koje kao otpornije prema eroziji čine grebene i štite dolomitsku dolinu. Pločasti vapnenci su manje otporni  i redovno dosta laporoviti. Ipak su dolomiti od najvećeg značaja i određuju morfološke osobine ovog djela ruba. Dolomitska zona Podbablja, kako možemo nazvati ovo područje, sužava se prema sjeverozapadu i udolini Krivodola, podilazeći pod vapnence Šeminovca, dok je prema jugoistoku većim dijelom  erodirana i podilazi pod nanose dna rubnih dijelova. Od dolomitskih naslaga sastoje se i drugi dijelovi po rubu polja. One su djelom ogolićene u Pelinovcu, na početku udoline Ploča.  Dolomite nalazimo  u vrhu  Nugla i Rataca, a dolomite i dolomitizirane vapnence mjestimice po rubu  Kongore. Niži dijelovi ruba Grudskog polja redovno su od  dolomita, osim u krajnjem jugoistočnom djelu.  U stvari prstasti zaljevi polja u jugoistočnom rubu odgovaraju dolomitskim dijelovima. U sastavu sjeveroistočnog ruba polja dolomiti također imaju veliki značaj. Ove stijene čine niže dijelove ruba od Gorice do Dragičine, u Dragičini imaju nešto veće prostranstvo, a osobito su debeli iznad Sovića. Od Gorice prema sjeverozapadu dolomitska zona napušta uži rub polja i zalazi dublje u vapnenačko zemljište, produžujući se u vapnenačkoj zoni Gornjih Vinjana.  U sastavu sjeverozapadnog ruba  polja dolomiti imaju relativno manji značaj; oni čine rub samo u vrhu zaljeva Nakla, oko Bilog jezera.
Preko dolomita dolaze debele naslage rudistnih vapnenca. Ranije je bilo govora o prijelazu između ovih naslaga. Naslage rudistnih vapnenca su najdeblje naslage ovog područja i najvažnije, kao što  ćemo dalje vidjeti, za krške oblike.
Tercijarne naslage u užem području polja nalazimo sjeveroistočno od Imotskog u udolini Borka. Ova uska depresija ima longitudanalni pravac.  U njoj su očuvane flišne naslage lapora i pješčanika. Na sjeveroistočnoj strani depresije vidi se da su laporovite naslage konkordantne  sa padinom od numulitnih vapnenca a ovi opet sa rudistnim vapnencima. Ove su se naslage, izgleda, očuvale u jednoj sinklinalnoj depresiji, kombiniranoj sa rasjedom koji prati jugozapadni rub depresije. Naslage u depresiji Borka po svojim petrografskim osobinama odgovaraju naslagama u depresiji Ričica, koje su dalje prema sjeverozapadu, i čiji je tektonski položaj analogan njihovom. Kako paleogene naslage depresije Ričica, ne spadaju u užu područje naših ispitivanja, to se mi nećemo na njima zadržavati. Paleogenim naslagama prestaje serija mezozojsko-tercijarnih marinskih naslaga  ovog područja. F. Kacer spominje tragove tercijarnih jezerskih sedimenata u ivičnim planinama južno od Gorice, ali mi nismo mogli konstatirati ove naslage i smatramo da ih uopće nema (10, 157).
Naveli smo glavne naslage koje čine petrografsku osnovu ruba Imotskog polja.  U ovim relativno starijim stijenama obrazovana je depresija samoga polja. U samoj depresiji su vrlo mlade naslage, produkt otapanja i mehaničkog raspadanja ovih stijena što čine rub polja ili ovih stijena kroz koje protječe Suvaja koja se ulijeva u polje.  Sve mlađe naslage ovog područja  kontinentalnog su porijekla.
U Grudskom polju, oko Bilog briga, vide se bjeličaste naslage, dosta kompaktne i neplodne; zato ovi tereni redovno nisu obrađeni. U najdubljim dijelovima ogolićene su posne, bjeličaste gline, preko kojih dolaze naslage tamnijih i svjetlijih žućkastih glina, debele 1,5 m, a preko ovih ponovo bjeličaste gline u naslagama debelim do 3,5 m. U zoni žućkastih glina ima tankih slojeva tamnije obojenih sa konkrecijama dolomita i jedan sloj pjeskovito laporovitog vapnenca, debelog oko 2 cm. Ovaj je nagrižen šupljinama, koje su slične udubljenjima što ih stvaraju alge. U profilu brežuljka, na kome su mnogobrojni stećci, spomenute naslage se završavaju s nekoliko slojeva pjeskovito-laporovitog vapnenca; debljina ovih slojeva ne prelazi 2 cm. Kako se bjeličaste glinovite naslage  lakše razaraju, to se ispod ovih pločastih zaravaninskih naslaga obrazuju male pećine; uslijed čega se gornje naslage urušavaju. Prijelaz između žućkastih i svijetlih glina tako je postepen da one ne pokazuju znakove prave slojevitosti. Ove su se naslage očuvale samo u središnjem dijelu, Otoku, dok su ih u ivičnim dijelovima erodirali tokovi koji postaju od Grudskog Vrela i Jamina. U krajnjem jugoistočnom dijelu i ivičnim dijelovima Grudskog polja nagomilane su debele naslage crvenice, koje obiluju željezovitim konkrecijama. Slične naslage kao oko Bilog briga vide se i dalje prema  sjeverozapadu u Dubravi, na Otoku, između Runovića i Gorice i u Lugu, u Gornjem polju.  Jedino u Lugu ima tragova od pločastih vapnenca, kojima se završavaju naslage Bilog briga.         Pored toga glinovite naslage Otoka i Luga su nešto masnije i većim djelom obrađene. Iako je slojevitost vrlo slabo izražena, nema sumnje da su ovo slatkovodni sedimenti, koji su se izgleda taložili. Starost ovih naslaga vrlo je teško odrediti. U naslagama Bilog briga ima  u velikom broju sitnih organskih ostataka, o kojima  prof. V. Laskarev misli da su poklopci puževa, koji se prema ovako oskudnim ostacima ne mogu odrediti. U bjeličastim naslagama Luga mnogobrojne su ljušture paludina, koje redovito nisu dobro očuvane. Moguće je da su očuvani poklopci u  naslagama Bilog briga također od paludina.  Kopanjem bunara u Lugu, u dubini od 8 m, došlo se do tamnije, vododržljive gline koja je zadržavala vodu, bogatu masnim ugljikovodičnim spojevima i nepodesnu za upotrebu.
Oko Otoka, duž toka Vrlike (Matice), Šipovače i Prokopa, zemljište je znatno niže. U ovim nižim dijelovima su i mlađi crnkasti nanosi, sigurno najmlađi sedimenti na dnu polja. Crnu boju dobili su raspadanjem organskih ostataka, koje talože poplave; one su u ovim najnižim dijelovima najjače i najduže traju. Crnkasti nanosi su također posuti mnogobrojnim ljušturama paludina (Bythinia sp. i Lymnocea sp.).
Sjeverozapadni dio Polja do linije Kamen Most – Imotski znatno se razlikuje od većeg jugoistočnog djela. Idući prema sjeverozapadu približavamo se ušću Suvaje, zaravninske pritoke polja. Svojim jakim, periodičnim tokom Suvaja je nanijela ogromne količine grubog, rastresitog materijala. Ovaj materijal nije svuda iste prirode. Najgrublji je bliže ušću Suvaje i duž njezinog današnjeg i ranijih korita kroz polje. Idući od vrela Vrlike prema Prološcu nalazi se na oblutke čiji je promjer veći od 30 cm. Najfiniji je materijal bliže Blatu i duž jugozapadnog ruba. Materijal ovog dijela polja je vrlo mlad, o čemu svjedoči njegova veza sa tokom Suvaje. Lug, oko Ćorića i Jukića kuća, čini kao i Otok prema okolnom zemljištu izdvojeno uzvišenje i predstavlja prvobitnu zaravninu rastresitog  materijala, koji je stariji od okolnih, grubljih nanosa Suvaje.
Starost rastresitog pokrivača Imotskog polja nije moguće paleontološki utvrditi, već će to pokušati morfološkom analizom; zato će se ovo pitanje ostaviti da se detaljnije raspravi, kad bude govora o geomorfološkim osobinama. Među najmlađe tvorevine mogu se uvrstiti naslage crvenice, koje se nalaze po vapnenačkim zaravninama i pukotinama, kao i na dolomitskom zemljištu. Posljednji nalazi su od osobitog značaja za proučavanje morfološke evolucije, jer daju dokaz o postojanju erodiranog vapnenačkog pokrivača. Slične su prirode i starosti plazine, koje prate dolomitski odsjek sjeveroistočnog ruba između Gorice i Gruda.  U nižim dijelovima one su cementirane u crvenkaste breče ili konglomerate; posljednji je slučaj oko Bobanove drage.


TEKTONSKI ODNOSI
        Poslije kratkog pregleda glavnih naslaga koji čine ovu područje izložit ćemo  tektonske odnose u kojima one međusobno stoje. Ranije smo spomenuli da je teško utvrditi odnos dolomita prema vapnenačkoj navlaci; ili prema navedenim podacima imamo dovoljno razloga da zaključimo da su međusobno konkordantni. Paleogene naslage su se također taložile konkordantno preko rudistnih vapnenca gornje krede. Ova je, dakle, područje bila u gornjoj kredi i u paleogenu pod morem u kome su se sukcesivno i istovremeno taložile različite naslage, prema prilikama koje su u različito doba i na raznim mjestima vladale. Paleogene naslage su razvijene u potpuno istoj faciji kao i u susjednim područjima, gdje je utvrđeno da pripadaju srednjem eocenu. Preko jedrih i otpornih vapnenca u kojima se konstatiraju fosili alveolina i numulita, ali se ne mogu čitavi izdvojiti, dolazi serija  laporovitih vapnenca koji su vrlo bogati lijepo očuvanim fosilima numulita, školjki, ježeva i koralja; iz ovih se naslaga fosila mogu lako izdvojiti. Preko toga dolaze naslage pješčanika i lapora. Cjela serija paleogenih naslaga lijepo se može pratiti u krajnjem, jugoistočnom djelu depresije Ričica, oko Kolovrata. Depresija Borak je kao što smo naglasili, vjerojatno neerodirano produženje ove zone prema jugoistoku. 
        Pored crkve u Ričicama nalazimo na veliki bedem konglomerata u kojima ima oblutaka od crnih lijaskih, kao i mlađih alveolinskih vapnenca. Ovi su konglomerati poremećeni konkordantno sa ostalim paleogenim naslagama. Vjerojatno se radi o  obalskim konglomeratima, kojima je završena sedimentacija paleogenih naslaga. Kako ove obalske naslage nisu erodirane, možemo zaključiti da je nabiranje pratilo neposredno regresiju mora. Prema tome, marinska faza ovdje je završena taloženjem spomenutih konglomerata; tada je počela kontinentalna faza u geološkoj historiji ovog kraja. Prijelaz između ova dva perioda karakteriziraju tektonski pokreti kojima je nabrano ovo područje. Nabiranje je, dakle, bilo vjerojatno poslije srednjeg eocena, jer u njemu sudjeluju naslage ove starosti.
        Sjeveroistočno od Imotskog polja nalazi se depresija oko Posušja i Vira koja je ispunjena slatkovodnim tercijarnim naslagama. Slatkovodne naslage ove depresije, u kojoj ima često i ugljena, Katzer je nazvao «oligomiocenom» ukazujući ovakvim dvojnim imenom da je teško točno odrediti njihovu starost, (10,239). Pojedinačnim radovima je utvrđeno da u flori ovih naslaga prevladavaju oligocenske, a u fauni miocenske vrste (8,56).
        Prvo nabiranje mezozojskih i paleogenih marinskih naslaga bilo je prije taloženja slatkovodnih naslaga. Iz ovog se može zaključiti da se ovo izvršilo krajem eocena ili u gornjem eocenu. Ovo prvo nabiranje može se utvrditi pomoću nekoliko geoloških činjenica. Geološkim snimanjem je utvrđeno da slatkovodne naslage leže diskordantno prema starijoj podlozi 3,55. Paleogene flišne naslage u Ričicama završavaju s debelim naslagama konglomerata, u kojima ima i oblutaka od alveolinskih vapnenca. Ričički konglomerati ukazuju da su pri kraju perioda deponiranja paleogenih naslaga bili vrlo povoljni uvjeti za intenzivnu eroziju na susjednom kopnu, vjerojatno stvoreni prvim tektonskim pokretima koji su kasnije prekinuli marinski period  i u ovom području. Dalje se može zaključiti da je prije taloženja jezerskih naslaga u ovim područjima djelovala zaravninska erozija i izradila odgovarajući erozijski reljef. Još je važniji zaključak da je prvo nabiranje mlađe ukoliko se ide dalje prema jugozapadu. Dok na susjednom kopnu bivaju erodirani alveolinski vapnenci, u isto se vrijeme, kao što smo vidjeli u Ričicama, na obali od njihovih oblutaka zajedno sa oblucima od lijaskih vapnenca obrazuju konglomerati, konkordantni sa starijim paleogenim naslagama. Ova konstatacija išla bi donekle u prilog Bourcartovom mišljenju (1,34) da su u Dinarskim planinama tektonski pokreti mlađi idući od sjeveroistoka prema jugozapadu. Da su tektonski pokreti mlađi na jugozapadu ukazuje i konstatacija B.Ž. Milojevića, koji je utvrdio, da u užem primorju u prvom nabiranju sudjeluju i marinske, oligocene naslage (13,292). J. Cvijić je tvrdio da je proces nabiranja u dinarskim planinama trajao od gornjeg eocena do donjeg eocena (19,165), navodeći tome u prilog rezultate drugih ispitivača (Stahea, Katzera i Kernera).
        I mi smo u stanju da dovedemo dokaze da se proces nabiranja poslije ponavlja. U susjednim područjima nabrane su i slatkovodne oligomiocene naslage. U depresiji Posušja naslage su poremećene samo u obliku jedne asimetrične sinklinale, čija krila mjestimice imaju nagib veći od 20°. Vjerojatno su posebni razlozi radi kojih su ove naslage tako slabo poremećene. Intenzitet mlađeg nabiranja može se mnogo bolje ocijeniti po poremećaju dobro uslojenih konglomerata oko Studenih vrela. 


Sl. 2. profil kroz najuži dio Imotskog polja. 
kd, gornjokretacejski dolomiti; rk, rudistni vapnenci; pk, pločasti rudistni vapnenci; ek, eoceni vapnenci; el, eoceni lapori; i a, nanosi dna polja. 


Ove su naslage poremećene u nekoliko bora čija krila mjestimice imaju nagib veći od 45°. Iz ovih konstatacija izlazi da se posljednje nabiranje izvršilo poslije taloženja slatkovodnih naslaga, tj. krajem miocena ili početkom pliocena. Koliko nam je poznato iz literature i terenskih promatranja među oligomiocenim slatkovodnim naslagama nije konstatirana izrazitija diskordantnost. Po tome bi se moglo zaključiti da su dva procesa nabiranja izdvojena dugim periodom mirovanja.
Intenzitet ova dva nabiranja ovog područja nije bio vrlo jak; dok nam je za obalske planine poznato da se sastoje od vrlo poleglih bora i djelom od pokrivača. Iz profila se vidi da u ovom području nema ni traga od sarijaža a i polegle bore nisu od velikog značaja. Ali se i na ovim profilima već može konstatirati da je nabiranje intenzivnije u jugozapadnim dijelovima. Imajući to u vidu, postaje nam jasno zašto su paleogene marinske naslaga skoro sasvim erodirale i očuvale se jedino tamo, gdje su naknadnim tektonskim procesima bile zaštićene od erozije (Ričice i Borak). Tercijarne naslage nisu imale utjecaja ni na morfološku evoluciju ovog kraja, jer je reljef, većinom tektonski inverzan. 
Sl. 3. – profil kroz jugoistočni rub Imotskog Polja. 
kd, gornjokretaceiski dolomiti; rk, rudistni vapnenci; pk, pločasti vapnenci.


Poprečni profil kroz jugoistočni rub polja je dosta jednostavan. Reljef je tipično inverzan, i uzvišenja Malić i Petnjik su sinklinale od rudistnih vapnenca, dok depresije odgovaraju antiklinalama u kojima su ogolićeni manje otporni dolomiti. Oko Petnjika nismo mogli sigurno utvrditi nijednu rasjednu liniju. Moguće je da jedna dislokacijska linija prati sjeveroistočnu stranu Petnjika, jer tu nismo mogli konstatirati pločaste vapnence, koji na jugozapadnoj strani, u udolini Ploča, čine prijelaz između jedrih rudistnih vapnenca i dolomita. Ali se ova dislokacijska linija ne mora pretpostaviti, jer i dalje na sjeverozapadu, na Dugim njivama, pločasti vapnenci konstatiraju se samo na jugozapadnom krilu antiklinale. Pločasti vapnenci uopće iščezavaju idući prema sjeveroistoku. Sudeći prema ovome, pločasti su vapnenci, kao prijelazna formacija između dolomita i jedrih vapnenca razvijeni samo lokalno. Dislokacijske linije koje podnožje Malića izvijaju prema zaljevu Kongori mogu se konstatirati samo na stranama mladih krških ulegnuća (Vrbine).
Depresija polja leži na mjestu jako razorenih bora. Dolomitske naslage su tako intenzivno erodirane da je na njihovom  mjestu dobar dio depresije samog polja. profil sjeveroistočne strane polja nije lako precizno konstruirati, jer je teško utvrditi slojevitost vapnenca u bližoj okolici Imotskog.  Prema padu slojeva dalje na sjeverozapadu oko Dizdara i Prološca, na jugoistoku oko Donjih Vinjana i pri nivou vode u Crvenom jezeru, mi smo na profilu označili da slojevi padaju prema sjeveroistoku. U krajnjem, sjeveroistočnom djelu profila, preko depresije Borka profil pokazuje ulegnuće koje odgovara dolomitskoj zoni Gornjih Vinjana. Na sjeveroistočnoj strani polja tektonski odnos, stvoren nabiranjem, mnogo je izmijenjen naknadnim vertikalnim poremećajima, osobito duž samog ruba pola. 
Iz profila kroz sjeverozapadni rub polja vidimo da se ova područje uglavnom sastoji od jedne jako razvučene antiklinale, koja je neznatno polegla prema jugozapadu i na koju su se obrazovale slabe sekundarne bore. U središnjem  djelu profila oko Srednjeg i Lokvičićkog jezera slojevi su horizontalni. U jugozapadnom  djelu profila oko Bilog jezera slojevi su mnogo intenzivnije nabrani i vide se tragovi polegle bore.
Važno je spomenuti da se tektonski odnosi u longitudinalnom pravcu naglo  mijenjaju, što je redovno slučaj u vapnenačkim terenima Dinarskog  primorja. Babnjača i Osoje morfološki čine isti longitudinalni greben, ali se tektonski bitno razlikuju. Babnjača je sinklinalno, a osoje monoklinalno vapnenačko uzvišenje. Slojevi u Osoju padaju konkordantno prema sjeveroistoku. U vapnenačkim terenima rijetko se može pratiti pravilna smjena antiklinala i sinklinala, već se smjenjuju monoklinalna uzvišenja sa istim djelom naslaga. Ova ljuskava struktura je vjerojatno posljedica velike otpornosti vapnenačkih masa pred procesom nabiranja. Pravilniji oblici nabiranja u terenima dolomita i pločastih vapnenca idu u prilog ovom tumačenju. Usred ovakvih prilika geološki profili kroz jugoistočni i sjeverozapadni rub polja nisu podudarni.
Kad se baci opći pogled na spomenute tektonske jedinice onda vidimo da se ova područje sastoji iz nekoliko bora pravca SZ-JI, čije se direktrise prema jugoistoku neznatno približavaju. Mogu se izdvojiti antiklinale Gornji Vinjani- Sovići- Grudsko Polje i Krivodol- Duge njive - Nuga, dok je treća antiklinala, koja je išla sredinom polja, skoro sasvim razorena i njeni se tragovi mogu samo  konstatirati u profilima kroz sjeverozapadni i jugoistočni rub. Tjeme prve antiklinale dopire do najveće visine iznad Sovića i odatle ponire postepeno prema sjeverozapadu i jugoistoku. Druga antiklinala najintenzivnije je ogolićena oko Dugih njiva. Iz ovoga vidimo da ova područje leži u zoni izvijanja duž popriječena linije sjeveroistok-jugozapad i da je baš zahvaljujući takvom položaju dolomitska podloga najjače ogolićena u središnjem  djelu. Detaljnije ćemo se zabaviti ovim pitanjem u geomorfološkom  djelu ovog rada, jesu ovi pokreti imali veliki značaj za morfološku evoluciju polja i njihova se priroda može geomorfološkim metodama uspješnije utvrditi. 
Sužujući ovako predmet naših promatranja, dolazimo na najvažnije pitanje iz tektonike područja: kakav je tektonski položaj same depresije Imotskog polja. već se na topografskoj karti može primijetiti upadljiva razlika između sjeveroistočne i jugozapadne strane polja. sjeveroistočna strana je pravolinijska, a jugozapadna dosta razuđena. 
Ranije smo konstatirali da je pravac pružanja bora SZ-JI i pravac pružanja sjeveroistočnog ruba je ZSZ-IJI, tako da se ova dva pravca sijeku pod odgovarajućim kutom. Pored toga odsjek sjeveroistočnog ruba polja zasijeca različite naslage koje imaju i različiti pad. Od Postranja do Gorice odsjek je od vapnenaca, koji padaju prema sjeveroistoku a iznad Gorice oko puta za Posušje prema jugozapadu. Jugoistočno od Gorice odsjek zasijeca dublje antiklinalu i sastavljen je od dolomita, a u krajnjem jugoistočnom  djelu ponovo od rudistnih vapnenca, koji padaju prema sjeveroistoku, tj. čine sjeveroistočno krilo antiklinale. Kao što se vidi, sjeveroistočna granica Imotskog polja nije strogo vezana za pravac pružanja bora niti na jedan pravac utječe otpornost stijena koje čine rub polja. Druga konstatacija ukazuje da ova granica nije erozivne prirode, već tektonske. Tome ide u prilog i njezin pravolinijski pravac. 
Kao što ćemo kasnije vidjeti, ova je dislokacijska linija u sjeverozapadnom  djelu najvjerojatnije fleksura, a u jugoistočnom vjerojatnije rasjed. Ogromne plazine koje su u jugoistočnom  djelu ublažile pad odsjeka ne dozvoljavaju da se geološki sigurnije utvrdi priroda ove linije.
Jugozapadna strana polja je mnogo nepravilnija, i na njezinom pravcu pružanja dobro se vidi utjecaj  petrografskog sastava zemljišta. Ova granica polja je erozivne prirode, i tektonski momenti nemaju odlučujuću ulogu. Prema ovome možemo zaključiti da je depresija Imotskog polja u osnovi tektonskog postanka, postala spuštanjem duž dislokacijske linije koja prati sjeveroistočni rub polja. Poslije spuštanja, depresija je preinačavana raznim erozijskim procesima koji su polju dali današnji oblik i izgled. U daljnjim izlaganjima mi ćemo nastojati da pomoću tragova raznorodnih oblika iznesemo evoluciju ovog područja i objasnimo njezinu današnju geomorfološku sliku. 
Postavlja se još jedno važno pitanje – kad se je dogodio u geomorfološkom pogledu, najvažniji moment geološke historije ovog područja, tj. kad se je obrazovala depresija Imotskog  polja. Konstatirali smo da se poslije taloženja paleogenih flišnih naslaga izvršilo nabiranje koje je dalo osnovne tektonske crte Imotskog polja. Poslije prvog nabiranja nastupio je period rada vanjskih sila, prekidana mlađim poremećajima koji su se produžavali kao posthumni pokreti. Među ovim pokretima imalo je osobiti značaj nabiranje kojim  su nabrane jezerske oligomiocene naslage. Rezultat rada vanjskih sila bio je vrlo velik, i od paleogenih marinskih naslaga očuvali su se samo mali otoci, zahvaljujući pogodnom tektonskom položaju. Erodirane su i debele naslage otpornih kretacejskih vapnenca a mjestimice i njihova dolomitska podloga. Prema rezultatima ranijih ispitivača, glavni period fluvijalne erozije završio se u onim područjima početkom miocena (Penck), ili početkom pliocen (Grund) ili krajem miocena  (Cvijić). Teško je primiti Penckovo tumačenje, jer on smatra da su glavni erozijski oblici ovog područja obrazovani do početka miocena, a sve vrijeme poslije toga rijeke su se dubinski usijecale u zaravnima koje su ranije izradile (14). Grund je smatrao da je stvaranje glavnih erozijskih oblika tek počelo početkom miocena i da glavni erozijski rad pada u miocen  (5).  A. Penck  i A. Grund smatraju pokrete početkom miocena, važnom granicom između dva erozivna ciklusa, ali se razmimoilaze u tome, što Penck daje glavnu važnost premiocenom, a Grund miocenom erozivnom ciklusu.  Cvijić misli da je poslije oligomiocenih pokreta nastupio period mirovanja i rada vanjskih sila koji je trajao sve do gornjeg pliocena (19,122).  Teško je prihvatiti i Cvijićevo tumačenje, jer, kao što smo ranije naveli tijekom ovog dugog perioda u području Dinarskih planina bilo je sigurnih tektonskih pokreta. U raznim krajevima Europe utvrđena su u toku ovog perioda nesporna pomjeranja obalske linije i s tim u vezi i smjena erozijskih ciklusa (literatura djelom navedena u članku pod brojem 6). 
U dinarskim područjima nisu poznate neogene marinske naslage, koje bi omogućile da se tektonska i geomorfološka historija tih područja u toku ovog perioda detaljnije i sigurnije izloži. Teško je dati opći zaključak prema regionalnom nalazu miocenih i pliocenih marinskih sedimenata koje su u području oko Skadarskog jezera konstatirane na visinama do 300 metara.
 Prema podacima koje smo ranije naveli, moramo odbaciti tumačenje  Pencka, a umnogome se ne možemo složiti ni s objašnjenima Cvijića i Grunda. Smatramo da su glavni erozijski oblici u ovim područjima obrazovani poslije taloženja i poremećaja oligomiocenih naslaga, jer glavne zaravnine, kao što ćemo vidjeti zasijecaju i ove naslage. Koliko se erozijskih ciklusa smijenilo u toku ove periode može se utvrditi samo detaljnim geomorfološkim radom. O gornjoj granici glavnog perioda fluvijalne erozije biće kasnije govora. Za mlađi neogen geologija nam dakle, ne pruža dovoljno podataka koji bi za geomorfološka ispitivanja ustvari bili najdragocjeniji. Ovaj mlađi period geološke historije moći će se uspješno objasniti samo geomorfološkim radom i  pomoću detaljnih geoloških karata, od kojih smo nažalost možda još vrlo daleko. Za izučavanje najmlađe geološke historije i geomorfološke evolucije dinarskog primorja upućeni smo dakle u prvom redu na geomorfološke metode rada. Nedavni rad talijanskog geologa M. Magnanija o području Skadarskog jezera lijepo ukazuje na ispravnost ovog principa (12).
Sjeveroistočno od Imotskog polja u depresiji Posušja nalaze se slatkovodne oligomiocene naslage. 
Kako odgovarajućih naslaga nema u danas jače izraženoj depresiji Imotskog polja, izgleda nam da za vrijeme ovog jezerskog perioda depresija Imotskog Polja nije postojala. Kasnije ćemo vidjeti da nas na takav zaključak upućuju i morfološki podaci. Obrazovanje depresije Imotskog polja je mlađe; ono je pratilo posljednju fazu fluvijalnog perioda i početak postfluvijalnog krškog procesa. Smjena ovih dvaju erozijskih perioda dogodila se prema rezultatima većine dosadašnjih ispitivača dinarskih područja krajem pliocena ili početkom pleistocena; ukoliko to naši rezultati  mijenjaju vidjet ćemo dalje.
U geološkoj historiji Imotskog polja najvažniji su momenti: nabiranja (poslije taloženja eocenskih, flišnih naslaga i poslije deponiranje oligomiocenih jezerskih naslaga) i najmlađi radijalni pokreti.  Posljednji su pokreti od osobitog značaja za ovu područje i vrlo su složeni; njihova se priroda može objasniti samo detaljnom analizom geomorfoloških oblika. Ovim pokretima i selektivnom mehaničkom i kemijskom erozijom dobili su slojevi po rubu polja raznolik  i često čudan nabor što je već i J. Daneš konstatirao (7,169). Ovim su naša izlaganja došla u područje geomorfologije, o čemu će dalje biti govora. Radi preglednosti i lakšeg razumijevanja mi ćemo razne oblike grupirati u zasebne odjeljke prema prirodi njihova postanka, obrađujući ih u koliko je moguće onim redom kojim su se tokom vremena obrazovali. 


GEOMORFOLOŠKA PROMATRANJA


Osnovni oblici fluvijalnog reljefa. Geomorfološka evolucija Imotskog polja počinje nabiranjem eocenih naslaga. Prema današnjem poznavanju geološkog sastava može se utvrditi da je poslije ovog nabiranja područje našeg ispitivanja postalo kopno i bilo  izloženo radu vanjskih sila, u prvom redu fluvijalne erozije. Kako su mlađe slatkovodne naslage nabrane, to je ovaj period rada vanjskih sila bio poremećen  poslije deponiranja jezerskih naslaga oligomiocene starosti.  Poslije ovog mlađeg nabiranja počeo je dug  period  rada riječne erozije koja je stvorila glavne oblike. Moguće je da je mlađe nabiranje posthumni nastavak prvog nabiranja i da su to glavni datumi u jednom tektonski nemirnom periodu, koji je počeo u gornjem eocenu.  Jezerske naslage su deponirane u sinklinalnim paleogenim depresijama; ove su bile proširene erozijskim radom rijeka, čiji su tokovi bili konformni sa tektonikom. Otuda su slatkovodne naslage redovno u zonama erodiranih paleogenih naslaga (Livno, Duvno, Posušje i drugo). Do obrazovanja zatvorenih jezerskih depresija došlo je ili uslijed tektonskih pokreta ili stvaranjem slijepih dolina krškim procesom. Ovo bi trebalo zasebno ispitivati u svakom pojedinačnom slučaju. Teško je vjerovati da se današnja polja u kršu poklapaju sa izgledom negdašnjih jezerskih depresija, kao što su neki ispitivači mislili (18). Jezerske su naslage ranije sigurno zauzimale mnogo veće prostranstvo i očuvale su se samo tamo gdje ih je povoljan tektonski položaj štitio od rada vanjskih sila. Geološki podaci nisu dovoljni, a i mi nemamo dosta geomorfoloških promatranja po kojima bi mogli obnoviti paleogeografsku sliku za vrijeme i prije jezerskog perioda i izdvojili erozivne oblike koji su se možda još iz ovog perioda očuvali. Jezerske naslage pokrivaju izrazito erozijski reljef. Iz ovih podataka se jasno vidi da za geomorfološke osobine ovog područja glavni značaj ima erozijski period koji je počeo poslije nabiranja jezerskih naslaga.
Moguće je dosta točno odrediti početak glavnog fluvijalnog perioda. Ali je mnogo teže utvrditi promjene koje su se tijekom njega dogodile; autori se razmimoilaze i u određivanje njenog svršetka. Poslije taloženja i poremećaja jezerskih naslaga nije moguće geološkim metodama pratiti geomorfološku evoluciju. U depresiji Imotsko polja nisu poznate tercijarne ugljonosne naslage kao i oko Vira i Posušja; prema tome i prema drugim geomorfološkim podacima depresija Imotskog polja je mlađa. Neke slične osobine rastresitog pokrivača protumačiti će se kasnije.
Za vrijeme dugog neogenog fluvijalnog perioda Imotsko polje je predstavljalo dio prostranih dinarskih područja, koja su bila izložena ovoj eroziji; zato se pri proučavanju ovih oblika možemo pozivati i na druge područja, u kojima su očuvani odgovarajući oblici. Oblici riječne erozije najljepše su očuvani na vapnenačkim terenima, koji imaju najbolje uvjete da ih fosilizraju. Među fosilnim fluvijalnim oblicima svakako je najljepši dobro očuvana zaravan sjeverno od Imotskog; mi ćemo je zvati zaravan Gornjeg Prološca. Visina je ove zaravni 600 do 700 metara. Zaravan  Gornjeg Prološca je vrlo izrazita, iako je kasnijim poremećajima nešto izvijena, uslijed čega joj pojedini dijelovi padaju ispod donje ili se izdižu iznad gornje granice, koje smo ovdje označili. Ova se zaravan jasno produžava prema sjeverozapadu pored flišne zone Ričica, zahvaćajući područje oko Studenaca i Sviba sve do rasjednog odsjeka iznad Ciste. Prema jugoistoku visina zemljišta raste i zaravan se brzo gubi u nemirnom zemljištu oko Stražbenice (758 metara) i Slimena (796 metara). Tragovi zaravni Gornjeg Plošca vide se i na suprotnim stranama depresije oko Vira i Posušja, po čemu se može zaključiti da se ova depresija kao geomorfološki oblik obrazovala u manje otpornim jezerskim naslagama poslije uravnjivanja zaravni. 
Tragovi zaravni odgovarajuće visine mogu se  konstatirati i jugozapadno od polja u područje između Slivna-Krstatica i Rašćana-Župe. Graben Osoje-Procip predstavlja slabo izvijen dio oba područja. 
Za vrijeme ovog fluvijalnog ciklusa cjelo područje je bilo jedna jedinstvena zaravnina koja je zasijecala naslage različite starosti i različitih petrografskih osobina. Istim erozijskim nivoom bili su zasječeni kretacejski dolomiti i vapnenci, paleogene marinske naslage oko Ričica i Borka i tercijarne slatkovodne oko Vira i Posušja. Zaravan je danas poprečno izvijena duž srednjeg djela, Ravna, Glavica – Greda – Kruševica, a jugozapadno od ovog grebena pokazuje nagib prema depresiji polja. Ovi su nagibi sigurno posljedica kasnijih poremećaje, jer zaravan s obzirom na vapnenački sastava morala biti horizontalna ili vrlo blizu horizontalne. Sa ove su se zaravni izdizali osamljeni brjegovi koji su bili neznatno izduženi u pravcu pružanja slojeva, a koji se i danas vide kao osamljena uzvišenja. Ova su uzvišenja bila neerodirani ostaci prefluvijalnog reljefa; zato se kod njih jasno vidi utjecaj ranije tektonske strukture. Tektonika je utjecala i na pravac riječnih tokova koji su, zaključujući po morfološkim tragovima fluvijalnog reljefa uglavnom bili longitudinalni. Fluvijalna zaravan Gornjeg  Prološca, čiji su tragovi u ovom području danas na visinama između 600 i 700 metara je geomorfološka osnova u kojoj se je obrazovala depresija Imotskog polja. Odnos depresije polja prema zaravni Gornjeg Prološca najbolje se vidi u sjeverozapadnom  djelu polja. Postepenim nagibom zaravan se spušta prema depresiji polja. Idući prema jugoistoku pregib postaje sve strmija a između Imotskog i Gorice odsjek je podijeljen u dva djela uslijed erodiranja manje otporne paleogene flišne zone Borka. Odsjek je najstrmiji i najjače izražen iznad Gorice i Sovića, a dalje prema jugoistoku Gruda i Dragičine  postaje sve blaži i složeniji. Kao što smo već napomenuli, ovaj se odsjek u sjeverozapadnom  djelu sastoji od vapnenca, u gornjem  djelu jedrih i svijetlih a u donjem  djelu crvenkastih i brečastih, za koje se prema njihovom položaju i petrografskim osobinama (žice ispunjene kalcitom) može također reći da su rudistni.  U jugoistočnom  djelu između Gorice i Dragičine odsjek je u nižem  djelu sastavljen od dolomita i u višem od rudistnih vapnenca, koji imaju petrografske osobine kao u sjeverozapadnom  djelu odsjeka. Ranije smo objasnili da je ovaj odsjek djelom rasjedna linija a djelom fleksura: tamo, gdje je fleksura sastoji se samo od vapnenca a duž rasjeda je ogolićena i dolomitska podloga. 
Druga linija duž koje se je spuštalo šire područje Imotskog polja ide sjeveroistočnim podnožjem Osoja. Ova je linija produženje «uzdužne dislokacijske linije» koja prema autoru geološkog lista Ljubuški ide iznad Čapljine, Studenca, Ljubuškog i Vitine do Klobuka i zatim klisurastom dolinom Tihaljine do Peći (3,111). U  djelu našeg područja ova je linije fleksura duž koje se je izniklo zemljište i spustila depresija Imotskog polja u širem smislu. Za postanak depresije Imotskog polja prva tektonska linija je od mnogo većeg značaja, osobito za obrazovanje samog polja u užem smislu. 
Ovi poremećaji, koji su bili postepeni izazvali su poremećaje i promjene  u ranijim hidrografskim prilikama. Njima je ova područje i hidrografski kao i morfološki odvajana od područja dalje na sjeverozapadu sa kojim je kao što smo prema morfološkim podacima vidjeli ranije bila u vezi. Riječni tokovi mlađeg stadija otječu prema jugoistoku, tj. prema Neretvi koja je već tada vjerojatna postojala. Dalje  konstatiramo nivo od 420 do 480 metara, čiji su tragovi dobro očuvani jugozapadno od polja, oko Gornjih Runovića, i na grebenu Babe i Gradine kao i jugoistočno oko Malića i na Grebenu Petnjiku. Smatramo da je ovaj nivo dislocirani dio zaravni Gornjeg Prološca i samo neznatno izmijenjen kasnijom erozijom. Daneš naprotiv smatra da je ovaj nivo zasebna niža fluvijalna zaravan, i kao dokaz navodi da se isti nivo  konstatira  na suprotnoj strani polja oko Imotskog (7,173). Kao što smo ranije napomenuli nivo oko Imotskog i iznad Postranja su izvijeni dijelovi zaravni Gornjeg Prološca. Nema geomorfološkog dokaza za tako veliki tok, koji bi bio u stanju da stvori ovako izrazitu zaravan i to poglavito u otpornim vapnencima. 
Sl. 4.  Tragovi fluvijalnog reljefa mjerilo 1:300000    
1. zaravan  Gornjeg Prološca (600-700 m); 2. zaravan Malića (420-480 m); 3.  zaravan Podbablja (350-400 m): 4. nivo Vukovića (320-350 m); 5. nivo crkve u Grudama (300 m); 6. nivo Glavine (270-280 m); 7.  dno polja 


Protiv pretpostavke da je ovo zaseban mlađi erozijski nivo govori i oblik klisure Suvaja, jer je Suvaja  i danas glavni erozijski agens,  uspjela samo da usječe dolinu kanjonskog oblika u sjeveroistočnom rubu polja.  kanjonski oblik  Suvaje otežao bi i dalje izlaganja o nižim erozijskim nivoima, ali se mora imati u vidu da je sjeveroistočni rub najintenzivnije izdignut. Pored toga kanjon Suvaje je usječen u čistim vapnencima a niži nivoi poglavito u manje otpornim dolomitima jugozapadnog ruba. Zahvaljujući vododržljivim bazenima u njegovom gornjem toku i rastresitom materijalu koji je iz njih dobiva, periodičan tok Suvaje bio je u stanju da usječe ovako duboku (preko 250 metara) dolinu.
Za niži nivo od 350 do 400 metara možemo sa mnogo sigurnosti, naprotiv reći da je mlađi zaseban nivo, obrazovan radom riječnog toka koji je otjecao prema jugoistoku. Zvat ćemo ga nivoom Podbablja, jer je u područje ovog sela na jugozapadnoj strani polja najbolje razvijen. Tragovi ovog nivoa konstatiraju se ispod Lokvičića, iznad Sebišne i iznad Donjih Vinjana. Prema jugoistoku preko Grudskog polja i Barana, preko Bovana  jugoistočno od Nugla. Ovaj nivo prijelazi u odgovarajuću zaravan koja prati tok donje Neretve. Za vrijeme ovog stadija glavnoj su rijeci u ovom području pritjecale i manje pritoke, od kojih su danas očuvani  samo morfološki tragovi, jer su sami tokovi uslijed intenzivnih poremećaja okršeni. Takve su okršene doline: Krivodolska i Dolića draga. Krivodolska se dolina završavala na današnjoj zaravni Podbablja. To je bio neznatan tok koji se duže vrijeme zadržavao zahvaljujući dolomitskom sastavu zemljišta preko koga je tekao. Nešto znatniji bio je onaj tok koji je sa sjeverozapada protjecao Dolića dragom prema Blatu. Oba ova toka izgubila su svoj normalni zaravninski tok poslije obrazovanja zaravni Podbablja iako se tok udolinom Krivodola djelomično i povremeno održao i mnogo kasnije zbog petrografskih osobina zemljišta. Do ovog stadija održavao se i to udolinom Borka.
Može se  konstatirati velika razlika između ove zaravni  i ranije prostrane zaravni. Ranija zaravan je bila u vrlo odmaklom erozivnom stadiju; reljefu su davali glavnu karakteristiku erozijski oblici i zaravan je zasijecala  strane različite starosti i otpornosti. U mlađem erozivnom periodu erozija je bila veza za pravac tokova, ovi za manje otporne stijene i tektonske predispozicije; zato su mlađi oblici bolje izraženi u manje otpornim stijenama. Ovim mlađim erozijskim procesima počela se isticati invertnost reljefa. Rijeke su poglavito erodirale manje otporne dolomitske antiklinale, a između njih su zaostajala uzvišenja od otpornih rudistnih vapnenca.
Moramo malo napustiti užu područje naših promatranja da naglasimo značaj spomenutog nivoa od 350-400 metara. Mi smo ranije pisali da je ovaj nivo razvijen duž sjeveroistočne strane grebena Biokova do podnožja prijevoja Turije (12,45). 
Istom  nivou odgovara dobro zaravnjeno dno depresije Slivna, jugozapadno od Imotskog polja. Prema ovom i onom što smo ranije spomenuli, možemo zaključiti da je to opći i dobro izražen nivo, obrazovan oko Neretve poslije dislociranja opće zaravnine o kojoj je ranije bilo govora. Da je to zaseban nivo vidi se po tome što on prstasto, duž glavnih tokova, prodire u višu zaravan. Ovaj je nivo najvjerojatnije ovako dobro razvijen zato što rijeke nisu morale erodirati visoki reljef, već samo adaptirati dislocirane dijelove ranih zaravni prema novoj erozivnoj bazi. 
J. Daneš spominje nivo od 322 metra iznad Jasenovca i smatra da je abrazivnog postanka (7,183). Ali ovaj nivo predstavlja samo dio prostranog polja od 320 do 350 metara koji se prostire pored Vukovića kuća dalje prema jugoistoku, rubom zaravni Podbablja. Odgovarajući nivo nešto slabije izražen vidi se iznad crkve u Glavini, u Donjim Vinjanima i iznad ponora Šajnovca. To su tragovi nižeg fluvijalnog nivoa koji se obrazovao poslije zaravni Podbablja, jer je rad fluvijalne erozije, uslijed okršavanja izdignutih dijelova, bio sve slabiji i vremenski kraće trajao, ograničavajući se na neposrednu blizinu toka. Ove se osobine mogu još bolje utvrditi kod nižeg nivoa od 300 metara. Njegove tragove nalazimo na grebenu između Blata i Nikla, iznad vrela Vrlike, rubom Grudskog polja (kod crkve u Grudama, iznad Bostana i Prispe)  i na Drinovačkom grebenu; ovom nivou odgovara i Dikovača. Nivo do 300 metara posljednji erozijski nivo normalne doline u kojoj se obrazovala zatvorena depresija današnjeg polja.
Ispod Imotskog u Glavini je vrlo lijepo izražen nivo od 270-280 metara. Tragovi nivoa Glavina  konstatira  se Pripoljaca u Grudskom polju, zatim ispod Blaževića kuća, u vrhu  Ongore i na krajnjem  djelu Drinovačkog grebena; i na zaravni ovog nivoa su crkva i veći dio sela Runovića, a njoj odgovara i gornji dio okršene udoline Ploča. Ova je udolina okršeni ostatak ranije normalne doline. Nivo od 270-280 metara proteže se rubom polja od Glavine sve do ušća Suvaje. U profilu jednog bunara u Prološcu vidi se da je ovaj nivo ispod rastresitog materijala. On je stvoren u slijepoj dolini, koja se završavala u gornjem  djelu udoline Ploča. Rad rijeka pri formiranju mlađih nivoa bio je uvjetovan otpornošću stijena, a to još više vrijedi za eroziju u zatvorenoj dolini. Ukoliko se ide dalje vremenski, utoliko područje izložena zaravninskoj eroziji biva uže i više vezano za manje otporne stijene. U slijepoj dolini Imotskog polja eroziju vrši glavna rijeka pomognuta slabim pritokama, osobito sa sjeveroistočnog ruba, i to u prvom redu u manje otpornim dolomitima.
U ovom najmlađem periodu fluvijalne erozije obrazovala se depresija polja u užem smislu. Usijecanje rijeke u zatvorenoj depresiji doprlo je mnogo niže od visine današnjeg nivoa polja. Današnje dno polja predstavlja ustvari zaravninu debelog rastresitog pokrivača koji pokriva čvrstu podlogu. Kolika je debljina ovog pokrivača nije moguće odrediti, jer u toku Vrlike nigdje nije ogolićena čvrsta stijena iz podloge. Samo oko današnjih vrela Vrlike njegova debljina nije velika jer tu kao što je napomenuto prekriva erozijski nivo od 270-280 metara. Pri kopanju bunara u Prološcu pored samog korita Suvaje, kopano je do 30 metara i to stalno u riječnom šljunku; iz ovog se može stvoriti približna slika o dubini do koje je doprla fluvijalna erozija. 
Oblik polja je vrlo nepravilan i radi toga moramo ranija izlaganja u odgovarajućoj mjeri dopuniti. Depresija polja u obliku zaljeva prstasto prodire u više zemljište ruba, osobito prema jugoistoku. Sjeveroistočna granica je mnogo jednostavnija i pravilnija. Ona je, kao što smo naglasili, tektonska linija koja je predisponirala obrazovanje polja. Duž ove linije i riječna erozija  je najbrže napredovala, a duž većeg njenog dijela pruža se velika zona dolomita koja je ranije bila ogolićena radom riječna erozije. Uslijed ovakvih tektonskih i petrografskih prilika obrazovala se duž sjeveroistočnog ruba najduža osovina polja. kad se sravni geološka skica sa geomorfološkom slikom, vidi se da prstasti zaljevi i proširenja polja odgovaraju manje otpornim dolomitskim terenima, a poluotoci višeg zemljišta otpornijim vapnenačkim grebenima. 
Imotsko polje može se podijeliti u dva dijela: manji sjeverozapadni, Gornje polje i prostraniji jugoistočni Donje polje. Granica između ova dva dijela je  suženje između kamen mosta i Glavine gdje je polje široko samo 1,0 km. Iz skice (slika 1) vidimo također da se depresija polja u jugoistočnom  djelu proširila poglavito na štetu dolomitskog zemljišta. Pored toga u ovom  djelu glavni tok je potpomognut u svom erozivnom radu i manjim pritokama, koje su ranije najvjerojatnije bile jače i češće. Iz dolomitske zone Dugih njiva protjecao je zaravninski tok, od koga se i danas očuvao povremeni potok Potočina. Duž sjeveroistočne strane polja izbijaju mnogobrojna vrela: u Vinjanima (Krenica, Velika i Mala Udovica), u Gorici (Stubli i Česme) i u Grudama (Grudsko vrelo). Morfološki značaj Grudskog vrela i danas je vrlo veliki. Na višem i udaljenijem dolomitskom zemljištu voda se zaravninski skupljala i obrazovali su se povremeni tokovi, među kojim a je potok Bobanova draga imao veliki morfološki značaj.  Pritoke sa sjeveroistočne strane pomjerale su tok glavne rijeke u desno i uslijed toga je ona jače erodirala desnu jugozapadnu stranu polja. 
Prema morfološkim osobinama polja mogli bismo zaključiti da hidrografske prilike u ovim području nisu uvijek bile onakve kakve su danas. Današnje vrelo Vrlike izbija ispod aluvijalnog pokrivača u samom polju. Morfološki tragovi ovog izvora nisu primjereni njegovoj jačini. Oko njega se nalaze neznatna ulegnuća koja se iz dalje ne mogu primijetiti.  Isto tako nema tragova ni na rubu iznad današnjeg vrela, koji bi ukazivali na spuštanje vrela. Oko vrela leže grubi šljunci Suvaje, i nastavljaju se dalje prema jugoistoku. U ovim nanosima se mogu pratiti i tragovi ranijih korita Suvaje. Vrlika je kroz ovaj drugi materijal izradila korito i oko njega erodirala spomenute šljunke Suvaje, obrazujući malu aluvijalnu ravan. Iz ovog bi se moglo zaključiti da je današnji položaj vrela Vrlike vrlo mlad, mlađi od taloženja grubih šljunaka. Sličan je i položaj Grudskog vrela. Ovom idu u prilog i drugi morfološki dokazi. Nagib toka Vrlike od izvora (268 metara) do Kamen Mosta (262 metara) na odstojanju od 5,2 km dosta je strm tako da se u ovom  djelu može iskoristiti i njegova mehanička snaga. Od izvora do Nebriževca Vrlika teče u pravcu sjever-jug i skoro pod pravim kutom udara u jugozapadni rub polja. Zatim tok skreće skoro pod pravim uglom prema istoku. Odsustvo jače izraženog konkavnog udubljenja koje bi odgovaralo današnjem skretanju Vrlike također ukazuje da je ovaj riječni tok vrlo mlad. S druge strane morfološke osobine jugoistočnog dijela polja  ukazuju da su u tom  djelu ranije postojale drukčije hidrografske prilike. Kod Dikovače tok Vrlike danas naglo skreće udesno, a prema morfološkim oblicima možemo zaključiti da je ovo skretanje ranije bile još jače izraženo. Suprotna strana između Imotskog i Vinjana pokazuje analogne morfološke osobine. Pored toga velike krške depresije koje se nalaze po rubu iznad ovog dijela polja ukazuju i na mogućnost, što ćemo dalje vidjeti, da su ovdje ranije postojala jača vrela. Tek u nedavnoj geološkoj prošlosti, možda u vezi sa potresom  koji su u ovom području dosta jaki i česti oslabila su ova vrela i izvršila se koncentracija vode u vrelima Vrlike i Grudskom vrelu. Imajući u vidu ovakve hidrografske prilike u ranije doba i petrografski sastav ruba polja možemo lakše objasniti zašto je jugoistočni dio polja mnogo prostraniji od sjeverozapadnog. Pred erozijom zaravninskih tokova zaostali su samo izdvojeni vapnenački humovi Zmijina gomila i Gadava, koji su produženje vapnenačkih grebena što čine rub. Ali kao što ćemo kasnije vidjeti nisu sva osamljena vapnenačka uzvišenja na dnu polja istog postanka. 
Pored zaravninskog, fluvijalnog erodiranja, dno polja se širilo na krajnjim sjeverozapadnim i jugoistočnim dijelovima i urušavanjem vapnenačkog ruba. O ovom ćemo govoriti kasnije, kad bude govora o krškim  oblicima; tim će nam biti potpuno objašnjen i današnji morfološki izgled Imotskog polja. 
Promatranjem oblika  fosilnog fluvijalnog reljefa mi smo utvrdili da je depresija Imotskog polja u osnovi tektonsko ulegnuće, spušteno duž dviju uzdužnih tektonskih linija. Ovo spuštanje dogodilo se poslije obrazovanja prostrane fluvijalne zaravni, koju smo nazvali zaravan Gornjeg Prološca. 
Od tektonskih linija važnija je ona koja ide duž sjeveroistočnog ruba polja. Poslije poremećaja zaravni Gornjeg Prološca tokovi su otjecali prema jugoistoku i preinačavali ulegnuće, stvoreno tektonski.  U erozivnom radu ovih tokova bilo je perioda stabilnosti erozivne baze i obrazovali su se oblici koji njima odgovaraju. Mi smo utvrdili  pet takvih nivoa od: 420-480, 350-400, 320-350, 300 i 270 do 280 metara. Prema tome depresija Imotskog polja je tektonsko erozivnog postanka.
J. Daneš je smatrao da je nivo od 320 metara iznad Jasenovca abrazivnog postanka.  Iz naših izlaganja se vidi da u depresiji Imotskog polja nikada nije postojalo jezero na ovome nivou i da je spomenuti nivo dio jedne prostranije zaravni koja je obrazovana radom fluvijalne erozije. Ovim se postavlja i pitanje: da li je u Imotskom polju uopće postojalo jezero. Iz ranijih izlaganja izlazi da je to bilo moguće samo poslije okršavanja udoline Ploca jer je do tog vremena ova područje predstavljala normalnu dolinu.  Od nabrojanih nivoa jedino bi nivo Glavine (270-280 metara) mogao biti abrazivne prirode, pošto najviša točka u okršenoj udolini Ploca ima apsolutnu visinu oko 280 metara. Postojanje jezera moglo bi se utvrditi samo ispitivanjem prirode naslaga koje prekrivaju dno i ispunjavaju depresiju Imotskog polja. 
Na preglednoj geološkoj karti,  list «Ljubuški», rastresiti pokrivač dna polja određen je kao «aluvij i dolinski pleistocen». J. Daneš naprotiv smatra da su to mlado tercijarne naslage (7,170), i kao takve ih je označio i R. Schubert (21, karta). Imajući u vidu geomorfološke oblike, prirodu i raspored ovog materijal, ove su naslage grubi jezerski sedimenti, koji su naglo taloženi u erozijskoj depresiji polja. U dosadašnjim izlaganjima bilo je uglavnom govora o erozijskim procesima u depresiji Imotskog polja, a sada nailazimo na tragove jedne periode intenzivne akumulacije.  
        Ovako intenzivnu i dugu periodu akumulacije mogle su najvjerojatnije izazvati velike klimatske promjene; drugi razlozi izgledaju nam manje vjerojatni.  Veća količina padalina osigurala je pritokama  Imotskog polja među kojima je bila glavna Suvaja, veću količinu vode i intenzivniju eroziju u gornjem toku a tim i jaču akumulaciju u samoj depresiji polja.
Suvaja teče u gornjem toku pod drugim imenom (Ričina) kroz manje otporne i vododržljive marinske jezerske tercijarne naslage. U ovim terenima primala je rijeka veliku količinu vode i finog rastresitog materijala kojim je izvršila dezorganizaciju ranijih hidrografskih prilika u polju. Rastresiti materijal brzo je zatvorio ponore kroz koje je otjecala voda i počeo naglo ispunjavati i samu depresiju. Sigurno je ovaj proces izazvao i  ujezeravanje vode u depresiji, ali nivo ovog jezera u svakom slučaju nije se mogao izdići, jer je vapnenački rub depresije bio okršen. Karbonizacijom barske flore i faune u ovakvim vodenim rezervoarima možemo objasniti da ima naslaga koje sadrže spojeve ugljikovodika, o čemu je ranije bila riječ. Nisu velika teškoća ovom tumačenju ni fini glineni sedimenti, jer je rijeka radi petrografske građe depresija oko Ričine mogla donositi samo fini materijal. Odsustvo jasne stratifikacije dokazuje da se ovaj rastresiti materijal naglo taložio. 
Otpada, dakle, kao što smo i ranije spomenu Daneševa tvrdnja da je nivo od 322 metra iznad Jasenovca, abrazivnog postanka. Moglo bi biti govora dali je nivo od 270-280 metara, koji smo konstatirali u Glavini i pod drugim dijelovima ruba, abrazivni. Ali sudeći po navedenim osobinama rastresitog materijala otpada i ova pretpostavka. Prema tome i u ovakvim iznimnim prilikama ne može biti govora o pravoj jezerskoj fazi i o jezerskom reljefu u našem području. 
Ovakve prilike vladale su u ovom području za vrijeme pleistocenih glacijacija, pored toga u tom su periodu i uvjeti za razaranje stijena bili mnogo povoljniji. Kod raznih ispitivača ukazivano je na ovakve i slične utjecaje pleistocene klime. Prema tragovima rastresitom pleistocenog pokrivača oko Bilog briga, po Dubravi, Otoku i Lugu, možemo zaključiti da je ispunjavao cjelu depresiju polja do visine suhe udoline Ploca. Moguće je dakle, prema tome da se povremeno uspostavljala zaravninska otoka iz polja prema Tihaljini. 
Naglasili smo u početku teškoće na koje nailazi mlađa geološka kronologija. Obnavljanje geomorfološke evolucije tokom pleistocena otklanja donekle teškoće u tom pravcu. Iz ovog možemo zaključiti da su erozijski procesi formirali depresiju Imotskog polja prije glacijacije.  Prema tome, tektonski poremećaji, kojima je spuštena ova depresija, dogodili su se vjerojatno krajem pliocena ili početkom pleistocena. U postglacijalno doba je rastresiti pokrivač samo neznatno preinačen, o čemu ćemo kasnije govoriti.
Ovim smo završili izlaganje geomorfološke evolucije pomoću oblika fosilnog fluvijalnog reljefa. Mlađe oblike fluvijalne erozije obrazovali su oni tokovi koje i danas vidimo u vremenu koje geološki gledano, dopire u sadašnjost. Sad ćemo se vratiti nazad u vremenu i pratiti evoluciju onih oblika koji su se na vapnenačkom zemljištu stvarali poslije fluvijalne erozije. 


KRŠKI RELJEF
Obrađujući krški reljef izdvojiti ćemo krške oblike po rubu i krške oblike na dnu polja. Ove dvije skupine oblika međusobno se razlikuju, kako po položaju, tako i po vremenu postanka i  uvjetima pod kojima su se obrazovali. Kao što ćemo u daljnjim promatranjima vidjeti krški oblici po rubu su stariji od onih na dnu. Prvi su u ogolićenoj vapnenačkoj stijeni, a na dnu su aluvijalni krški oblici, kod kojih se u rastresitom materijalu ogledaju oblici formirani u stjenovitoj vapnenačkoj podlozi.
Kao što se iz geološko – petrografskog pregleda vidi, po svom sastavu se razlikuju sjeveroistočni i jugozapadni rub polja. Jugozapadni je pretežno dolomitski, te pored kemijskog izložen i mehaničkom razarnju; zbog toga na ovom rubu susrećemo, pored oblika krške, i oblike normalne erozije. Naprotiv sjeveroistočni je rub uglavnom vapnenačkog sastava i više izložen radu krške erozije. Pored toga postoji i druga razlika između sjeveroistočnog i jugozapadnog ruba polja; duž prvog ruba voda protječe u polje, a duž drugog otječe iz njega. I dolomitske su naslage podložne krškoj eroziji, ali se oblici  u ovim  stijenama razlikuju od oblika u vapnencima. Za obrazovanje većih krških oblika mnogo su pogodniji jedri i čisti vapnenci, koji se javljaju u debelim naslagama ali uopće ne pokazuju slojevitost. Manje su podložni krškom procesu brečasti, a osobito pločasti vapnenci, koji se lako cijepaju i raspadanjem daju više grubljeg, rastresitog materijala i tim usporavaju krški proces. Za ovaj proces vrlo je važan i položaj zemljišta, jer su krški oblici osobito razvijeni bliže strmih odsjeka i na dodiru stijena različitih petrografskih osobina.


Krški oblici po vapnenačkom rubu polja.  Najprije ćemo govoriti o krškim  oblicima na vapnenačkom rubu polja. Na ovom su zemljištu krški oblici najstariji i najjače razvijeni. Počeli su se obrazovati odmah poslije poremećaja fluvijalnog procesa. Na zaravninama oko polja česti su krški oblici, u prvom redu ponikve, čiji broj i veličina zavise od vrste i položaja vapnenačkih stijena. Na zaravni Gornjeg Prološca nalaze se mnogobrojne ponikve, čija je duža osobina neznatno izdužena u pravcu pružanja slojeva. Ove ponikve redovno nisu znatne dubine, jer su obrazovane u vapnencima čiji sastav nije potpuno čist. 
Dalje prema jugoistoku gubi se karakter zaravni i visina zemljišta raste, ali krški oblici nisu razmjerno razvijeni, jer je jače ogolićena dolomitska podloga. Uslijed ovakvog karaktera reljefa, u ovom  djelu ruba iznad Sovića i Gruda više je određen dubokim vododerinama nego manjim krškim  oblicima. Zaravan sjeverno od grebena Malića je intenzivno okršena, a kod ponikva je također neznatno izdužena osovina koja ide u pravcu pružanja slojeva. Na ovoj je zaravni, iako je niža, krški proces jače razvijen nego na zaravni Gornjeg Prološca, jer ona je sastavljena od čistih vapnenca. Sličnog su karaktera i zaravni oko Podosoja i Gornjih Runovića na južnom rubu polja, kao i zaravan Ljuti ispod Krivodola, dok je izvijena zaravan sjeveroistočno kod Postranja  ustvari i po svojim krškim  odlikama produženje zaravni Gornjeg Prološca. Zaravan Gornjeg Prološca, zaravan oko Malića, Podosoja i Ljut najljepši su primjeri okršenih zaravni na rubu Imotskog polja. dobro uravnjene fluvijalne zaravni krški proces je uspio da neznatno nagrize, ne mijenjajući opći karakter zaravni. Udolina Draguni-Dolića draga lijep je primjer okršene doline, koja je usječena u vapnenačkim naslagama; po njoj su česte ponikve. 
Ali je svakako najvažniji krški oblik šireg ruba Imotskog  polja prostrana uvala sela Poljica. Ova se udolina pruža longitudinalno, paralelno sa Osojem i grebenom Gradina-Baba. Dužina udoline je oko 6 km, a širina se u središnjim dijelovima kreće između 600 i 750 m. Najniži dio udoline ima apsolutnu visinu od 355 m. Udolina nije jednostavno ulegnuće već je sastavljena iz dva dijela, među kojima je granica greben preko koga prolazi tovarni put iz Krstatica za Kamen Most. Sjeverozapadni dio udoline je veći i izrazitiji, i dužina mu je nešto veća od 4 km, a jugoistočni je nešto kraći od 2 km. Dalje prema jugoistoku, ne zaravni oko Podosoja nastavlja se ova udolina sa više izdvojenih prostranih ponikva, koje prate podnožje Osoja. I kod ovih izdvojenih ponikva je duža osovina u pravcu pružanja slojeva, SZ-JI iz ranijih izlaganja o petrografskom sastavu nam je poznato da je ovaj kraj sastavljen od pločastih vapnenca, oni se znatno i mehanički razaraju  praveći krš od rastresitog materijala. Slojevi pločastih vapnenca i ovdje nisu čisti, jer kao krajnji produkt raspadanju daju sitnu pržinu, koja je znatno grublja i tamnija od one koja postaje raspadanjem dolomita. Uvala Poljica je krškog postanka: razvila se u ovako velikim razmjerima i u izrazito longitudinalnom pravcu, jer su za to bile povoljne petrografske i tektonske prilike. U ovoj su zoni ogolićeni pločasti vapnenci između jedrih i otpornih vapnenca Osoja na jugozapadu i grebena Gradina-Baba na sjeveroistoku. Ali s obzirom na način i produkt razaranja pločastih vapnenca i dužine uvale najvjerojatnije je obrazovanje depresije potpomognuto i vrlo pogodnim položajem. Sa Osoja se duž ravnih slojeva slijevala voda i pomagala obrazovanje depresije u manje otpornim pločastim vapnencima, dok su otporniji rudistni vapnenci zaostali kao greben. Već su raniji ispitivači krša konstatirali da su ovakvi položaji najpogodniji za obrazovanje većih krških depresija. Preko ove depresije se produžuje i dislokacijska linija Čapljina-Ljubuški-Vitina-vrelo Tihaljine, o kojoj je ranije bilo govora. I ovakav tektonski položaj je bio pogodan za obrazovanje uvale. Dno uvale je danas djelomično prekriveno naslagama rastresitog materijala koji je vrlo dobar za obrađivanje. Vjerojatno radi ovog rastresitog pokrivača, koji je obrađen sama je uvala, odnosno selo u njoj i dobilo ime Poljica. 
Zasebno i najvažniju grupu čine oni neobični krški oblici, što ih susrećemo u neposrednoj blizini odsjeka, kojim se sjeveroistočni rub spušta prema dnu polja. to su duboke bunaraste ponikve čiji je otvor više ili manje kružnog oblika, tako da je teško reći da neki pravac prevladava. Ukoliko postoji duža osovina ona je različitih pravaca, sa pravcem pružanja slojeva. Dubina ovih ponikva je, u usporedbi s promjerom otvora, vrlo velika, tako da izdalje gledane one izgledaju kao ogromne jame. 










Iznijet ćemo sve što se može vidjeti u tim neobičnim ponikvama i što se može oko njih  konstatirati, pa ćemo na temelju toga pokušati objasniti njihov postanak. Najprije upada u oči da ovi oblici nisu raspoređeni duž cijelog ruba polja. Ove su depresije lokalizirane samo na pojedinim dijelovima koji su, izgleda, u tom pogledu bili naročito pogodni. Jamastim ponikvama je bogata bliža okolica Imotskog i sjeverozapadni rub polja, iznad Blata. Na jugoistočnom rubu imamo samo dvije analogne ponikve: u dolomitima kod Alagovca, i Vrbine u vapnencima, iznad zaljeva Kongore. 
Naša promatranja ćemo početi sa Crvenim jezerom koje se nalazi   sjeverozapadno od Imotskog. Crveno jezero je kao vještački urezano na samom  kojim se okršena zaravan Gornjeg Prološca spušta prema dnu polja. Kao što je J. Daneš aneroidom utvrdio, sjeverni, najviši rub ima apsolutnu visinu oko 500 metara a južni, najniži oko 415 metara (kod Daneša je najvjerojatnije pogrešno određeno 430 metara). Iz ove razlike iz 85 metara jasno se vidi nagib zemljišta na kojemu se nalazi depresija. Promjer otvora ponikve iznosi u uzdužnom pravcu SZ-JI oko 310 metara a u poprečnom oko 215 metara, tako da je ponikva u vrhu neznatno izdužena u pravcu pružanja slojeva. Strane Crvenog jezera spuštaju se naglo i bez ikakvog prijelaza, sijekući se sa okolinom zaravni pod kutom od 90°; samo se jugoistočna strana kao što ćemo vidjeti nešto razlikuje. Kad sa južnog ruba pogledamo suprotne strane odmah se primjećuje da su vrlo svježe zasječene. Svježina postanka ove ponikve najviše pada u oči. Čovjeka obuzme jeza kada dolje, u dubinu od 100 metara i više, vidi skoro kružnu vodenu zaravninu dosta tamne boje, čiji promjer iznosi oko 200 metara, a prosječna zaravnina 0,03 km2 (Gavazzijeva vrijednost od 0,15 km2 je vjerojatno prevelika). Svaki čas pljusne u vodu po koji blok vapnenca koji se odvali od vertikalnih strana. Jedini su ovdje stanovnici divlji golubovi koji se kriju i prave gnijezda po pukotinama i pećinama crvenkastih hridina. Strana jezera osobito sjeverna i zapadna obojene su crvenom bojom, po čemu je i samo jezero dobilo ime. Ukoliko se sa ovako velikog odstojanja može vidjeti voda stoji mirno, kao i u drugim jezerima, i ne može se primijetiti nikakvo kretanje. Mi smo dva puta, za vrijeme visokog (312 metara) i srednjeg stanja nivoa (294 metara) silazili do same vodene zaravnine i nismo mogli, protivno onome što A. Gavazzi navodi (2,29), iz neposredne blizine primijetiti kakav trag kretanja. 
Strane ponikve sa sjevera i zapada donekle i sa juga, padaju vertikalno i samo je jugoistočna strana u donjem  djelu strmo točilo pokriveno velikim siparom; za vrijeme srednjeg niskog stanja vode ni ovaj sipar ne dopire do jezera. Uz veliku opreznost moguće je za vrijeme visokog stanja sići do vode. Jugoistočno proširenje predstavlja ostatak jedne starije ponikve, koja je uslijed naknadno lateralnog urušavanja postala dio sadašnje ponikve. Ovim spajanjem dobila je današnja ponikva dužu osovinu u pravcu SZ-JI. Drugim putem i u drugo vrijeme nije moguće sići neposredno do vode već se treba spuštati neposredno niz hridinu kojom se završava sipar. Ovolika nepristupačnost je i uzrok, pored promjena u visini nivoa vode, što razni ispitivači navode različite vrijednosti za dubinu depresije. A. Gavazzi  navodi 200 metara a J. Daneš 110-130 metara; doduše Daneš je vršio promatranja u srpnju a Gavazzi u lipnju, a tolika razlika vjerojatno ne dolazi uslijed promjena u visini nivoa vode. Prema našim podacima nivo vode varira između 285-320 metara.
 
Slika 5 – Profil kroz Crveno jezero
a, pretpostavljeni položaj strane prve ponikve; s, sipar; m, pretpostavljeni najviši nivo vode (320 m) i m/1, nivo vode kad je mjerena dubina (294 metara).   
Pri prvom silasku do vode u ožujku 1937. godine nismo imali nikakvih sprava za mjerenje dubine i sredstva za kretanje po vodi; zato smo, iako uz veće teškoće zbog nižeg nivoa vode ponovno sišli krajem srpnja[90]). Kretanje po vodi je vršeno pomoću gumenog jastuka napunjenog zrakom, a mjerenje smo vršili pomoću konopca, za koji smo privezali kamen težak 1 kilogram. Na konopcu su radi kontrole, pomoću limenih pločica bile označene dužine svakih 10 metara. Konopac je puštan sve dotle dok ga je težina kamena povlačila. Kad kamen više nije vukao konopac, vršeno je provjeravanje, da li se oslanja na dno naizmjeničnim izdizanjem i spuštanjem i time što bi preostali dio konopca plivao po vodi. 
Za vrijeme mjerenja  nivo vode je imao apsolutnu visinu od 294 metra. Izvršeno je 9 mjerenja i nađene su sljedeće dubine: 96,105,195,221,241,245 i 275 metara. Najveća dubina (275 metara) izmjerena je na odstojanju od 40 metara od sjeverozapadnog a najmanja na 15-tom metru od južnog ruba. Prema ovoj izmjerenoj dubini dno Crvenog jezera nalazi se samo 19 metara iznad morskog nivoa. Da li je ovo najveća dubina jezera? Moguće je da ima većih, a njih treba tražiti u ovom  djelu i to još bliže rubu. Već izgled depresije, tragovi pećinskih kanala i vertikalni pad ukazuju da je sjeverozapadna strana vrlo mlada i da se je ponikva u tom pravcu povećavala. U neposrednoj blizini ruba je opasno vršiti mjerenja, jer svaki čas sa strmih strana padne po koji kamen. Depresija Crvenog Jezera predstavlja dakle neobičnu provaliju koja je sa suhim djelom duboka 481 metar, tako da ima više karakter jame nego ponikve. 
        Obiđemo li rub provalije, naići ćemo na mnoge pukotine koje su naročito česte duž strmijih strana depresije kao duž sjeverni. Ove pukotine ukazuju da su ogromni blokovi zemljišta na putu da se stropoštaju u depresiju; prema tome ponikva je još u procesu formiranja. Provalija Crvenog Jezera je najimpresivnija od svih ponikva koje se nalaze duž ruba  polja. Ostale se ponikve, kao što ćemo vidjeti, u mnogim osobinama razlikuju od ove. Kao primjer drugog tipa ovih ponikva  uzet ćemo ogromno ulegnuće Modrog jezera[91], koje leži u neposrednoj blizini Imotskog. Ponikva Modrog jezera više je razvijena u horizontalnom pravcu od ponikve Crvenog jezera. Dok je kod Crvenog jezera u gornjem  dijelu jače izražena uzdužna Dinarska osovina, ponikva Modrog jezera ima naprotiv duži promjer u poprečnom pravcu, SI-JZ. Duža osovina ove ponikve iznosi oko 800 metara a širina koleba između 250 i 400 metara.  Cvijićevi (20,402) brojevi za odgovarajuće vrijednosti su premaleni
        Dubinu ponikve Modrog jezera lakše je mjeriti jer je pristup do vode u svako doba moguć, ali nas baš ta okolnost i dovodi u nepriliku, jer je nivo vode vrlo promjenjiv. Južni, najniži dio ruba ponikve ima, kao što je i Daneš izmjerio, apsolutnu visinu do 385 metara, dok sjeverni, najviši dio ruba pokazuje visinu od 508 metara. Nivo vode dopire do 345 metara, za vrijeme vrlo kišnih perioda, a potpuno presuši za vrijeme jako sušnih ljeta; najniža točka na Jezeru ima apsolutnu visinu 258 metara.
         Kao što J. Daneš spominje i mi smo imali prilike  čuti narodnu tradiciju, prema kojoj se voda za vrijeme iznimno kišnih perioda prelijevala preko južnog ruba i otjecala zaravninski prema polju; ali za ovo je jedini podatak ova nesigurna tradicija. Radi ovakvih promjena u nivou vode postaje razumljivo da se u razno doba može i različito odrediti dubina suhog dijela ponikve. Ako se uzme kao najniža točka dno depresije Jezera onda bi dubina ponikve bila 127, odnosno 250 metara; ako pak uzmemo promjenjiv nivo od 294 metra koji je označen na našoj specijalnoj karti onda bi dubina bila 91, odnosno 212 metara. 


slika 6 – profil kroz Modro Jezero.
Rd,  rudistni vapnenci; s, sipari; e, estavele u finim glinama na dnu jezera; n, najviši nivo vode (345 metara); n/1, nivo vode za vrijeme mjerenja dubine (294 metra); r, pregrada čijim je urušavanjem formirana današnja dvojna ponikva i o, visina okolnog zemljišta. 
U svakom slučaju, dakle, dubina je veća od 70-80 metara, koliko je Cvijić naveo (od 20,402). U Modrom jezeru vertikalno pada samo jugoistočna strana, ispod Vidilice. Na ostalim su stranama samo najviši dijelovi od čvrste stijene i skoro vertikalni, a u nižim dijelovima veliki sipari prave strmo nagnutu ravan prema dnu depresije i sve više zatrpavaju dno jezera. U horizontalnom presjeku ponikva Modrog jezera ima bubrežast oblik. Jugoistočna vertikalna strana koja je iz varoši najpristupačnija, izbija jače od ostalih dijelova ruba prema sredini depresije. U pravcu ovog dijela ruba promjer depresije je najmanji, a sipari na suprotnoj strani su slabiji nego na ostalim dijelovima ruba. Ovaj uži dio predstavlja ostatak one pregrade što je ranije izdvajala dvije osnovne ponikve koje su se nalazile na  mjestu današnjeg jezera. Spajanjem dviju prvobitnih ponikvi dobilo je Modro jezero dužu osovinu u pravcu SI-JZ. Na  mjestu ovog najmlađeg urušavanja leži danas najdublji dio ponikve. Pukotine u grebenu Vidilice dokazuju da je u ovom  djelu proces urušavanja najmlađi i da još nije dovršen. Dok na svim stranama Crvenog jezera samo jugoistočni,  uočavamo samo znakove urušavanja povećavanja depresije, u depresiji  Modrog jezera prevladava proces zatrpavanja. 
Ako hoćemo da u ovim promatranjima pođemo dalje i utvrdimo što će u daljem razvoju biti sa ovim depresijama, onda moramo promatrati onaj veliki broj suhih ponikvi koje susrećemo u neposrednoj blizini, sjeveroistočno od Imotskog i iznad Blata. Kod ovih je ponikva siparski materijal toliko razvijen da je prekrio dno depresije. Siparski materijal se i sada stvara i zatrpavanje depresije će vjerojatno i dalje napredovati. Na ovaj način jamaste ponikve dobit će postepeno ljevkast oblik, sa sve blažim stranama, ako ovaj proces ne bude prekinut ponovljenim urušavanjem, kao što ćemo dalje vidjeti.
Iz ranijih razmišljanja o Crvenom i Modrom jezeru možemo zaključiti da su njihove depresije postale urušavanjem kao što je to prvi konstatirao A. Gavazzi (2,27),  a sa njim se složio i J. Cvijić (20,402). Za ovakvo tumačenje postanka ima više dokaza. Kružan otvor ukazuje da se obrazovanje ponikve nije obavljalo u izvjesnim pogodnijim pravcima već da se zemljište urušavalo odjednom i u svim pravcima podjednako. Ukoliko je danas jedan pravac jače istaknut, to je posljedica naknadnog urušavanja i srašćivanja ponikvi. Urušavanja dokazuju vertikalne strane ponikva i mlađa  urušavanja, kao i ona koja su na putu da se izvrše. Oštar prijelaz između okolnog uravnjenog zemljišta i strmih strana depresije ukazuju da nije bilo postepenosti pri njihovom stvaranju. Položaj i odnos ovih ulegnuća prema okolnom zemljištu isključuju mogućnost da bi to bili nekadašnji ponori. 
Iznijeli smo karakteristike ovih interesantnih krških ulegnuća, odnosno stadije u kojima se nalazi razvoj ponikva. Prema navedenim osobinama možemo zaključiti da se Crveno jezero nalazi u mladom stadiju. 
Odlike ovog stadija bile bi: vertikalne strane, razmjerno vrlo velika dubina prema promjeru i mnogobrojne pukotine duž ruba, koje ukazuju da proces urušavanja još nije okončan i da se depresija nalazi u razvoju. U istom stadiju nalazi se suha ponikva Bilog jezera, iznad Nakla, koja je nastala u dolomitima i Jezero, koje čini najdublji dio Blata. 
Kod Modrog jezera proces razvoja je odmakao dalje. Strane ponikve su kombinirane: u gornjem  djelu su strmi odsjeci a u donjem veliki sipari. Odsjek gornjeg dijela postao je prvobitno urušavanjem, a danas se regresivno pomjera mehaničkim raspadanjem čiji su produkt sipari koji svojim pokrivačem štite donji dio od sličnog razaranja. Radi ovog vidimo da ispod siparskog materijala strše stijene donjeg dijela prvobitnog odsjeka, koji danas u vertikali nema nastavka. Siparski materijal postaje poglavito utjecajem ljetne žege, a manje i zimskih mrazova. Stalnim pritjecanjem siparskih materijala ispunjava se donji dio depresije i smanjuje zaravnina i zapremina jezera. Modro jezero je dakle izloženo procesu zatrpavanja. Ono neznatno raste u horizontali, strane kombiniranim procesom razaranja i zatrpavanja postaju blaže i u skoroj geološkoj budućnosti može se predvidjeti da će sipari potpuno zasuti jezero i pretvoriti depresiju u suhu ponikvu. Ovaj stadij se, dakle, bitno razlikuje po svojim osobinama i procesima od onog u kome se nalazi depresija Crvenog jezera. Mi ćemo ga nazvati zrelim stadijem. U istom stadiju su Veliki Kozjak, Lokovičićko jezero, Vrbine i dr.
Još odmakliji stadij razvoja predstavljale bi one ponikve čije su strane, uslijed nagomilavanja siparskog materijala dobile kontinuiran nagib. Dno ovih ponikva postaje ravno i preko umrtvljenog siparskog šljunka stvara se sloj finog materijala  i strane postepeno obrašćuju vegetacijom, a kod nekih su i obrađene. U ovakvom stadiju se nalaze Rupe, iznad Blata, Đardin, Jezerac, i drugo, a u najodmaklijom stadiju je Jelavića ograda. Ali kao što smo ranije spomenuli ovakav normalan proces razvoja kod nekih je ponikvi prekinut i poslije procesa zatrpavanja oživio je proces urušavanja, tako da odsjeci u siparskom materijalu čine strane nove depresije. Kod više ponikava iznad Blata  vidljivi su ovakvi tragovi regeneracije u procesu urušavanja. Na ovaj je način postao donji dio ponikve u kojoj se nalazi Srednje jezero. Pojave oživljavanja vidimo i u depresijama Vrbina iznad Kongore, Bilog jezera iznad Nakla i u samim depresijama Crvenog i Modrog jezera, kao što smo ranije vidjeli. Još su upadljivi procesi oživljavanja kod onih ponikva koje se nalaze u planinama kao kod Galipovca i mlađih ponikvi oko Bilog jezera. O njima će biti više govora na stranicama vezanim za krške  oblike u naplavinama  dna polja. Iz ovog se vidi da se ove neobične ponikve nalaze u području intenzivnih urušavanja i da se ti procesi još vrše.
Ovim se postavlja važno pitanje: Zašto ove oblike susrećemo grupirane samo na određenim dijelovima ruba polja i koji su povoljni uvjeti utjecali na njihovo formiranje? Odgovor na ovo pitanje još će nam bolje objasniti prirodu ovih depresija.
Iz ranijih, osobito geoloških izlaganja znamo da se u osnovi sjeveroistočnog ruba polja nalazi dolomitska antiklinala, preko koje naliježu rudistni vapnenci. Često puta  i u ovim vapnencima nailazimo na veća ili manja dolomitska jezgra. Iako je dolomit, slično vapnencu podložan krškom procesu ipak se ove dvije stijene morfološki i hidrografski različito ponašaju. Dolomiti se i mehanički razaraju i ponašaju se donekle kao nepropustljiva stijena, osobito na nagnutim zaravninama. Ovo možemo provjeriti duž ogolićenog jezera dolomitske antiklinale Gornjih Vinjana. Voda koja zaravninski teče preko  dolomitskog zemljišta formirala je početke dolina koje sliče na izvorišni obluk rijeka. Na dodiru s vapnenačkim pokrivačem ova erozijska udubljenja postaju uža i dno im je prekriveno naplavnim zemljištem, koje je  redovno dobro obrađeno. U blizini dalmatinsko-hercegovačke granice dolomitska je zona nešto jače ogolićena zbog čega se stvara dosta jak periodičan potok, koji djelomično teče zaravninski i nanosi mnogo rastresitog materijala u ponikvu Vrban, blizu Gorice, gdje i ponire. Da se raspadanjem dolomitskih stijena  u povoljnim prilikama stvaraju vododržljive gline, dokazuju vještački bunari u dolomitskoj zoni Gornjih Vinjana. 
Mi ćemo se kasnije detaljnije osvrnuti na morfološke osobine dolomitskih stijena. Vjerojatno radi ovakvih geoloških i petrografskih odnosa izbija veliki broj, redovno periodskih vrela duž sjeveroistočne granice polja, od vrela Vrlike prema jugoistoku. 
Spomenuli smo ukratko osobine dolomitskih naslaga, jer nam to olakšava da objasnimo odnos koji postoji duž podzemnog kontakta dolomitskih naslaga i vapnenca. Prema izvedenim podacima, možemo zaključiti da je voda sebi stvorila podzemni put dodirom ovih stijena, erodirajući dolomitsku podlogu i rastvarajući vapnenačku navlaku. Na ovaj su način stvoreni mnogobrojni podzemni kanali i šupljine. Kao što ćemo vidjeti kasnije krški oblici u dolomitu su vrlo grubi i razvijeni u vertikalnom smjeru, duž odgovarajućih linija manje otpornosti. Na mjestima analognih podzemnih krških ulegnuća u dolomitu ostajala je vapnenačka  navlaka bez podloge i bili su povoljni uvjeti za urušavanje. Da je ovo objašnjenje točno pokazuje i ogromna pećina, Peć, iznad vrela Tihaljine koja je nastala na dodiru dolomita i navlake od pločastih vapnenca. Ovim tumačenjem otpada i glavni prigovor kako u današnjim ponikvama nema velikih blokova vapnenca, koji bi predstavljali dijelove urušenog pećinskog tavana. Obrazovanje podzemnih šupljina vršilo se i na onim mjestima, gdje je voda nailazila na prepreke u daljem horizontalnom kretanju, uslijed čega je vršila jak pritisak na strane šupljine i stvarala uvjete za vertikalno razaranje. Ovo nam objašnjava da na dnu nekih današnjih ponikva nalazimo estavele (Modro jezero, jezero Krenica i dr.). Razaranjem dolomitskih jezgra u vapnenačkoj masi stvarale su se manje podzemne šupljine čijim su otvaranjem  postale manje bunaraste ponikve koje susrećemo između većih. Prema općim morfološkim osobinama ruba polja naveli smo pretpostavku da su ranije postajala jača vrela jugoistočno od Imotskog. Veliki broj bunarastih ponikvi po rubu iznad ovog dijela ide u prilog ovom tumačenju. Važno je napomenuti da se ove ponikve poredane u jednom nizu pravca SI-JZ  koji produžava gornji tok Ričine prema jugozapadu, tako da ovaj niz daje utisak djelomičnog urušavanja tavana jednog podzemnog kanala. Pored toga u ovom je  djelu fleksurno  izvijanje zaravni Gornjeg Prološca bilo najintenzivnije. Uslijed ovog izvijanja u naslagama vapnenca nastalo je drobljenje, te nije moguće odrediti slojevitost; tek pri nivou vode u Crvenom jezeru vide se pravi tragovi slojevitosti.
Drugo područje bogato sličnim ponikvama je sjeverozapadno od Polja iznad Blata (fotografija 4). Da vidimo koji su uvjeti bili povoljni da se stvore ovakva ulegnuća u ovom  području. Duž puta Lasića za Lokvičiće vidimo  da su dolomiti nagnuti prema jugozapadu i da padaju pod rudistne vapnence. Na dodiru ovih različitih stijena susrećemo erozivne oblike slične onima oko Gornjih Vinjana, koji su ovdje djelom radi velikog nagiba, slojeva pretvoreni u zatvorene depresije. Dalje prema sjeveroistoku oko samog grada i iznad Blata slojevi su blago poremećeni ili su mjestimice skoro horizontalni. Nije moguće  konstatirati kako stoje prema dolomitu koji se vjerojatno  nalazi u podlozi, ali   se može pretpostaviti da su konkordantni  kao i u drugim slučajevima. Kroz ovo područje mnogobrojnim ponorima otječe voda iz Blata; tekući uglavnom dodirom dolomitskih i vapnenačkih naslaga voda vrši intenzivan erozijski rad, čiju smo prirodu ranije objasnili. Prilike su dakle iste kao i u području neposredne okolice Imotskog, s tom razlikom što su prve ponikve formirane u području  pritjecanja a druge u području otjecanja. Pored toga otjecanje se u ovom slučaju vrši pod naročitim prilikama, jer je zahvaljujući velikom rezervoaru Blata i pritjecanju Suvaje, vrlo obilno i vremenski traje dosta dugo. 
Ozbiljan prigovor našem tumačenju bio bi: zašto sličnih oblika nema i na jugoistočnom rubu između polja i vrela Tihaljine, jer i ovdje voda otječe pod sličnim prilikama. Kao što ćemo kasnije vidjeti, glavni dio vode otječe iz polja ispod grebena Petnjika, i radi velike debljine vapnenačke naslage su ovdje otpornije. Pored toga uslijed većeg nagiba na dolomitskoj podlozi postoje i povoljniji uvjeti za horizontalno otjecanje, dok  u dva prijašnja slučaja zbog nedostatka takvog nagiba mogu se stvarati krški oblici. Ali iznad samog vrela Tihaljine vjerojatno je bilo analognih urušavanja.
O hidrografskom odnosu ponora u polju i vrela Tihaljine bit će kasnije više govora. Najzad velike bunaraste ponikve leže u blizini glavne tektonske linije koja prati sjeveroistočni rub polja. Na značaj ove linije osobito za vrijeme mlađih potresa ukazivali su  raniji ispitivači. Potresi su mogli izazvati proces urušavanja. Veza tektonskih linija i ovih oblika očita je kod Vrbina, iznad Kongore, čijom sredinom prolazi jedna dislokacijska linija. Ali nije nužno pretpostaviti utjecaj potresa, jer je i samim proširivanjem podzemnih šupljina i pritiskom vode morao nastupiti moment, kad se tavan, ostajući bez podloge morao urušiti. 
Promatrajući oblik ovih ponikvi dolazimo do zaključka da su se one stvarale u odgovarajućim periodima, koji su bili osobito povoljni za taj proces, Kao što smo u ranijim izlaganjima vidjeli poslije urušavanja nastupilo bi zatrpavanje i ovo je ponovno bilo prekinuto novim urušavanjem. Smjena ovih sukcesivnih procesa najbolje se može vidjeti u Srednjem  ili Knezovića jezeru. Ima slučajeva da se nova depresija stvarala u plazini, kao jezero Galipovac. U Plazinama je stvorena i manja, potpuno kružna depresija Crvenog jezera iznad Nakla kao i druga ponikva ispod nje. Imajući u vidu prirodu postanka ovih depresija i smjenu procesa urušavanja zatrpavanja, izgleda nam vjerojatnim da ove promjene odgovaraju klimatskim kolebanjima. Za vrijeme intenzivnijeg mehaničkog razaranja vapnenačke zaravnine, osobito pod utjecajem hladne klime, dominiralo je zatrpavanje, a za vrijeme slabijeg mehaničkog razaranja  prevladavala je podzemna erozija i oživljavala urušavanje. Ovakve su se promjene događale u toku pleistocena i to za vrijeme glacijacija, kad su bili povoljni uvjeti za zatrpavanje, a za vrijeme interglacijacija za urušavanje. Posljednji je proces urušavanja dakle veoma mlad, i njime su se ponovno ili većim djelom stvarale neke depresije, kao Crveno jezero i ponikve po dnu polja. Ljudska sjećanja potiču neke anegdote o postanku tih ponikvi (priča o bogatom Gavanu).  U izlaganjima smo se  osvrnuli samo na glavne tipove ovih neobičnih depresija, dok se pojedine ponikve mogu podrediti ovim tipovima.   


        Slika 7 – Jezero Galipovac     
Kk, kretacrjski vapnenci; e, umrtvljeni sipar, čije su donje naslage pretvorene u čvrstu breču; ea, mladi sipar koji se obrazuje raspadanjem vapnenačkog odsjeka; ae, ranija zaravnina umrtvljenog sipara, čijim je urušavanjem  postala depresija jezera i G1, B1, nivo vode u Galipovcu i Blatu.
        Gornje navode dopuniti ćemo predstavljanjem mlađih krških oblika na samom dnu polja, jer, iako su u različitoj sredini i različite starosti oni su analogni onima po rubu polja. 


        Krški oblici u nanosima poljskog dna iako je sloj rastresitog materijala koji prekriva  poljsko dno vrlo debeli i skriva čvrstu stjenovitu podlogu  (osim u obliku neznatnih humova i na rubu polja). Ipak se ispod njega  u vapnenačkoj  podlozi razvijeni duboki krški oblici. Ranije je bilo govora o postanku nekih humova na dnu polja. Aluvijalni krški oblici su stvoreni pored onih dijelova ruba na kojima su jamasta krška ulegnuća. Važna je karakteristika aluvijalnih krških ulegnuća da ona redovno predstavljaju stalne vodene rezervoare.  
U depresiji Blata takve su prirode: Krenica, Jezero, Provalija i Jezerce. Po Gavazzijevim mjerenjima Jezero je duboko 41,2; dok je najdublji dio ostalog Blata 5,6 metara. Mjerenja su vršena prema nivou od 2,57 metara apsolutne visine.
Prema istom nivou Krenica je duboka 8,5, Provalija 3,8 i Jezerce 3,5 metara (2,27). Sličnog su oblika i dva aluvijalna jezera, Jezerine,(fotografija točka 6) blizu vrela Vrlike, zatim Krenica u Kongori, blizu Drinovca. Krenica je najljepši primjer ove vrste ponikva jer je izdvojena i leži dublje u ravni polja. Promjer Krenice iznosi oko 280 metara, a izmjerili smo dubine od: 23,24,36 i 40 metara. Ovim oblicima je srodna i Kostimančica, pored puta Sovići-Drinovci, ali ova depresija nije stalan vodeni rezervoar.
        Aluvijalna ulegnuća su svojim skoro kružnim oblikom i strmim stranama potpuno analogna bunarastim ponikvama koje se nalaze po rubu polja. Već nas ovo upućuje da zaključimo da je postanak ovih depresija sličan postanku onih po rubu. Urušila se vapnenačka masa u podlozi i time su se stvorena velika udubljenja u nanosima na zaravni. 


Slika 8 – profil kroz jezero u Blatu 
Rk, rudistni vapnenci; a, rastresiti pokrivač dna Blata; f, pukotine duž kojih će se urušiti  kompleksi vapnenca i n, najviši nivo vode u Blatu (oko 261 metar).
Ovakvo tumačenje može se dokazati oblikom Jezera u Blatu, jer se tu jasno vidi da se od višeg rubnog zemljišta odvalio i urušio ogroman blok i na taj način stvorio kružno udubljenje, koje prema svojim vidljivim stranama mnogo podsjeća na mladu depresiju Crvenog jezera. Po višem stjenovitom rubu Jezera nailazimo na mnogobrojne pukotine koje ukazuju da proces urušavanja još nije dovršen. Prema tome možemo smatrati da je i ovo urušavanje vrlo mlado. Mišljenja smo da su aluvijalni krški oblici po dnu polja članovi najmlađe familije krških oblika. Oni su svakako postali poslije taloženja rastresitog pokrivača na dnu polja. Mladost ovih oblika dokazuje strmo padanje njihovih strana, što se lijepo vidi iz Gavazzijevih mjerenja u provaliji Jezera, a donekle i naših u Krenici. 
        Postoje i morfološki podaci  prema kojima se može zaključiti da stvaranje ovakvih krških oblika ranije nije imalo mnogo veći značaj. Daleko od Krenice u Kongori vide se tragovi jedne zatrpane ponikve, koju zovu «Suva» Krenica. Tragovi zatrpavanja vide se i kod Krenice, jer joj u gornjem  djelu strane blaže padaju, dok u Jezeru dubine mnogo brže rastu, a po tome se može zaključiti da je Jezero najmlađi oblik svoje vrste. Na rubovima  Blata mogu se primijetiti tragovi većeg broja sličnih ulegnuća. Ona su uglavnom u odmaklom stadiju razvitka i strane su im, ranije objašnjenim procesima, dobile blag nagib. Otok u sjeveroistočnom  djelu Blata, na kome su razvaline franjevačkog samostana, ostatak je pregrade koja je izdvajala tri ponikve, postale također lomljenjem. Po svom postanku Otok se, dakle, razlikuje od ranije spomenutih humova po dnu polja. Depresije ponikva koje je Otok izdvajao predstavljaju danas tri zaljeva Blata: Rabotine njive, Prosutice i Dragunova njiva. 
Ostatak pregrade između Jezera i Rabotinih njiva koji kao greben jače izbija u Blato potvrđuje ovo tumačenje. Sa strane ovih zaljeva spuštaju se prema Blatu sipari, dijelom umrtvljeni, kao što je slučaj i kod drugih starijih ponikva ovog tipa. Drugi zaljevi Blata (Podaselo, Konopljike, Velika i Mala Vala) postali su također istim procesima. Velika Vala je vrlo mlada po postanku. Mlađi procesi po rubu dokazuju da je istog  postanka i Naklo, jače izdvojeni zaljev Blata. 
        Mogućnost urušavanja u vapnenačkoj podlozi dna polja dovodi nas na misao da krška izdan, ukoliko se o njoj može uopće govoriti, leži duboko ispod današnjeg nivoa polja. Pošto bi nas raspravljanje o ovom problemu izvelo iz domene geomorfoloških područja mi ćemo to pitanje za sada ostaviti i o njemu raspravljati u hidrografskom  djelu ovoga rada. Svakako priroda krških ulegnuće u nanosima dna olakšava nam da razumijemo i mlade krške oblike u plazinskom i siparskom materijalu, koje smo ranije spominjali, jer se i u ovom slučaju krški proces vrši u čvrstoj podlozi. 
        U krške oblike nižih dijelova depresije polja spadaju i ponori koji odvode vodu. Ponori su u jugoistočnom, južnom i krajnjem sjeverozapadnom rubu. U južnom i jugoistočnom  dijelu ponori su raspoređeni počevši od Ljubičića kuća u Runovićima cjelim rubom do Barana, najjugoistočnijeg  dijela polja. Ali se ponori javljaju samo duž ruba koji je sastavljen od vapnenačkih naslaga, a izuzetno na dodiru sa čistim dolomitima. Važno je napomenuti da ne postoji jedan nivo ponora. Ima suhih ponora koji leže visoko iznad današnjeg dna polja i do njih voda dopire samo kratko vrijeme za najviših poplava. Sam ponor Šajanovac  koji danas ima najveći značaj za odvodnjavanje polja, imao je prije vještačkih radova otvor nekoliko metara iznad dna polja. Vodu je gutao samo za vrijeme visokog stanja poplave, a kad bi se  voda spustila do nivoa njegovog otvora, on bi za odvodnjavanje izgubio skoro svaki značaj i voda bi se ujezerila u donjem  djelu Bilog polja («Jezero Nuga»). Trebalo je prosjeći vještački kanal koji otvara stranu ponora okrenutu prema polju i omogućiti da odvodi vodu do kraja poplave. Danas voda ostaje samo kraće vrijeme u zaljevu Nuga, odakle je odvode manji ponori po rubu, ali ne samo da ima ponora iznad današnjeg nivoa dna polja već ih ima i ispod ovog nivoa. Većina današnjih ponora su aluvijalni, koji se teškom mukom održavaju da ne budu zatrpani. Mnogobrojne i plitke zatvorene depresije u rastresitom materijalu blizu odvodnih ponora ukazuju da se u vapnenačkoj podlozi vrši krški proces ali da se na tom  mjestu nalaze zatrpani ponori. Rupe u blizini Radave  predstavljaju čitavu grupu aluvijalnih depresija koje su na  mjestu zatrpanih ponora. Postojanje ponora ispod današnjeg dna polja  jedan je dokaz više da je debeli sloj rastresitog materijala u depresiji Imotskog polja  staložen u anormalnom periodu i da je poremetio hidrografske prilike koje su prije toga postojale. Ova prepreka još nije odstranjena i nisu se uspostavile ranije hidrografske prilike, ali je na putu odstranjenja. Kao što ćemo kasnije vidjeti, danas se iz polja odnosi više rastresitog materijala nego što se sa strana spira ili što ga zaravninske pritoke u polje donose. 
        Drugi ponori leže u području Blata, u sjeverozapadnom  dijelu polja. Ovdje nismo mogli primijetiti suhe ponore u višim dijelovima ruba, možda su prekriveni siparima; pored toga ovo je područje intenzivnih krških urušavanja. Ali ni u današnjem nivou Blata  nema jačih ponora. Voda sporo otječe kroz rastresiti siparski materijal duž obala Blata. I ovdje su, dakle, ponori zatrpani tj. leže ispod današnjeg nivoa polja slično onome što smo utvrdili i na suprotnoj strani polja. O ovim ponorima ćemo duže govoriti u odjeljku o hidrografiji.
        Iz gornjih izlaganja izlazi da se podloga rastresitog materijala morfološki ponaša slično susjednim dijelovima ogolićenog ruba, iz čega možemo zaključiti da je i istog sastava. U vapnenačkoj podlozi, i pored zaštite koju čini rastresiti pokrivač, vrši se krški proces, čiji se oblici vide na aluvijalnom pokrivaču. 


MORFOLOGIJA DOLOMITSKIH TERENA


        Već smo u više mahova naglasili značaj dolomitskih naslaga za morfologiju ovog područja. Glavne morfološke osobine Imotskog polja dolaze kao posljedica debelih naslaga dolomita. Radi mehaničkog razaranja dolomit se donekle ponaša kao vododržljiva stijena, ali je pored toga podložan i kemijskom procesu otapanja. Dolomit, dakle čini neku vrstu prijelaza između propustljivih vapnenca i pravih vododržljivih stijena. Na njemu ćemo naći jedan pored drugog oblike normalne i krške erozije. Govoreći o dolomitskim terenima mi ćemo govoriti i o onim jako dolomitizirnim vapnencima, koji čine prijelaz između pravih  dolomita i mlađih, potpuno čistih rudistnih vapnenca. Ove prijelazne naslage su i razlog otežanog  utvrđivanja  granica između ovih različitih naslaga. 
        Glavna područje dolomitskih terena je  jugozapadni rub polja gdje se mogu najbolje pratiti oblici svojstveni dolomitskim terenima. Dolomitske naslage nisu potpuno ogolićene i dijelom su prekrivene krtičnjacima. Ovaj stratigrafsko-tektonski i morfološki odnos lako pada u oči jer vapnenci kao otporniji pred erozijom strše u obliku grebena, dok su mekše dolomitske naslaga jače erodirane. 
        Najprije ćemo govoriti o onim oblicima koji su nastali normalnom zaravninskom erozijom. Dolina kojom vijuga put Imotski-Lovreć i u kojoj leži selo Krivodol, izgrađena je u dolomitskim naslagama. Ova se dolina završava slijepo, dubokim i zatvorenim ulegnućima oko Turića kuća. Pretvaranje normalne u slijepu dolinu dogodilo se poslije okršavanja zaravni Ljuti. Radi podložnosti dolomita zaravninskoj eroziji događa se i danas da za vrijeme jako kišnih perioda stradaju obrađene njive po dnu ove suhe doline. Da se na dolomitima i danas vrši proces normalne erozije dokazuju periodični potoci koji sa ovih naslaga otječu prema dnu polja. Takve je prirode dosta jak tok Potočina koji sa jugoistočnog dijela dolomitske zone Dugih njiva otječe prema Runovićkom polju. 
        Među oblicima normalne erozije izdvajaju se zrele, suhe doline Šumet i Radež koje se također s  jugozapadnog ruba spuštaju prema polju. Iste je prirode i udolina  u Zmijavcima koja odvaja Dikovaču od okolnog zemljišta. Ove doline ne izgledaju kao strme vododerine, kojima voda povremeno teče. Njihovo obrađeno dno je prostrano s debelim pokrivačem rastresitog materijala  i uravnjena prema dnu polja. Osobito je lijepo izrađena dolina Šume koja se grana i svi su joj dijelovi podjednako razvijeni. U vrhu nekih ogranaka izviru periodična vrela. Voda koja izvire u Šubetu vjerojatno dijelom potječe i od one vode koja se skuplja i ponire u Krivodolskoj dolini. Slične ali i slabije izražene fosilne oblike fluvijalne erozije susrećemo i po ostalim dijelovima dolomitskog zemljišta na jugozapadnom rubu.
        I po drugim dijelovima dolomitskog ruba ima tragova normalnog erozijskog procesa. U dolomitskom zemljištu sjeveroistočnog ruba izrađena je duboka i razgranata vododerina Bobanova draga, pred kojom se preko samog dna polja staložila velika plavina. Ranije smo spominjali periodičan zaravninski tok koji se obrazuje u dolomitskoj zoni Gornjih Vinjana i završava se u Vrbnju nedaleko od Gorice. Ali postoji vrlo vidljiva razlika između Bobanove drage s jedne i spomenutih dolina u jugozapadnom rubu s druge strane. Bobanova draga ima sve karakteristike mlade vododerine, u kojoj je erozijski proces još uvijek živ, dok su druge doline u odmaklom zrelom stadiju, i u njima erozijski proces više nije aktivan. Kod Bobanove drage erozijski proces nije imao dovoljno vremena da zbriše dosta veliku razliku između visokog odsjeka između ruba i dna polja, jer ova razlika kao što znamo, nije bila uvjetovana ni erozijskim ni petrografskim razlikama. Na drugoj strani polja koja je erozivne prirode, manji i neznatniji tokovi imali su dovoljno vremena i snage da se usjeku konkordantno sa glavnim tokom koji je  preinačavao i erodirao depresiju polja. Sjeveroistočna granica polja je tektonska linija duž koje je bilo znatnijih pokreta i dislokacija zemljišta koje slabije pritoke nisu mogle  zbrisati i stvoriti prostranije doline već su izradile samo uzane vododerine. I ovi morfološki podaci su jedan dokaz više za različitu prirodu sjeveroistočnog i jugozapadnog ruba polja o čemu  je i ranije bilo govora. Ukoliko, dakle, po rubu polja ima oblika normalne erozije oni su uvjetovani dolomitskim sastavom zemljišta osim alogenog toka Suvaje. Koliko je dolomit podložan zaravninskoj eroziji vidi se po velikom broju mladih vododerina iznad Nakla (fot. 5).
        Kao što smo ranije spomenuli, dolomit se ponaša i kao propustljiva stijena i podložan je kemijskom krškom procesu. Karakteristika je krških oblika na dolomitskim terenima što su poglavito razvijeni u vertikalnom pravcu. Dubina ponikva prema promjeru je razmjerno velika, te su redovno bunarasnog oblika. Krški oblici najbolje se mogu pratiti u produženju Krivodolske udoline prema jugoistoku u dolomitskoj zoni Dugih njiva. Ova je zona dosta uravnjena, te su uvjeti za krški proces vrlo povoljni. Bunaraste ponikve su naročito razvijene na dodiru vapnenca i dolomita ili u vapnencima koji čine tanku navlaku u dolomitima, kao u Ljuti.  Promatrajući ove krške oblike u dolomitima  dolazimo do zaključka da je krški proces u njima koncentriran uz odgovarajuće pukotine, duž kojih se vrši intenzivno kemijsko i mehaničko razaranje stijena. Ovakvim kombiniranim radom stvaraju se bunarasta udubljenja čiji su dna, a  dijelom i strane pokriveni rastresitim materijalom. Raspadanjem dolomita duž pukotina lijepo se može vidjeti u odsjeku Sebišne, jugoistočno od Runovića. Dolomitske naslage su bogate mnogobrojnim i dubokim pukotinama koje su dijelom ispunjene rastresitim materijalom. Rastresiti materijal, koji nastaje raspadanjem dolomita, bjelkaste je boje i zrnast. «Pržina» se lako i dalje raspada u sitnije sastojke, čiji je krajnji produkt dosta posna glina. Pržina je dosta neplodno zemljište. U dolomitskim zonama je ovaj produkt raspadanja pomiješan sa crvenicom, uslijed čega obrađena zemljišta ovakvih terena u pravilu imaju svijetlo crvenkastu boju. 
        Bunarasta depresija Bilog jezera iznad Nakla nastala je u dolomitima, i spada među najmlađe oblike ovog područja. Strane Bilog jezera su dijelom izrađene u dvostrukim plazinama, koje ispunjavaju susjednu depresiju Crvenog jezero. Veliki odlomljeni blokovi dolomita po dnu depresije također svjedoče da je ponikva vrlo mladog postanka, a pukotine koje zjape duž zapadnog ruba ukazuju da će se novi blokovi uskoro urušiti. Po ovoj suhoj ponikvi se lijepo vidi kako su se stvarale jamaste ponikve oko Imotskog i iznad Blata, kao i to da su ovi oblici svojstveni dolomitskim terenima. Duboka ponikva Alagovac na jugoistočnom rubu polja izrađena je također u dolomitima. Ove konstatacije idu u prilog ranijem tumačenju da su jamaste ponikve u vapnenačkim terenima predisponirane sličnim oblicima u dolomitskoj podlozi, iznad kojih se urušavaju vapnenačke  navlake.
        Morfološka je, dakle, karakteristika dolomitskih terena u tome što na njima ima tragova normalne i krške erozije. Prema lokalnim uvjetima ili promjeni u petrografskoj prirodi jače su razvijeni oblici jedne ali i druge prirode. Zahvaljujući ovakvom morfološkom i petrografskom obilježju i bogatijem biljnom pokrivaču, dolomitska jugozapadna strana polja mnogo se razlikuje od sjeveroistočne vapnenačke strane i pruža bolje uvjete za život čovjeka. 


Reljef dna polja        
Ranije je bilo govora samo o krškim  oblicima po dnu polja, a sada ćemo razmotriti i ostale morfološke oblike ovog dijela područja. Ali da bi izlaganja bila što potpunija, iznijet ćemo morfološke karakteristike onog toka koji ima glavni značaj za reljef dna polja. 
Suvaja, odnosno Ličina, teče u gornjem toku depresijama Posušja i Vira dinarskim pravcem, sve do Ričica. Njezina je dolina u ovim depresijama usječena u neogenim slatkovodnim naslagama i u paleogenim marinskim sedimentima. Rijeka iskorištava spomenute tektonske depresije koje su ispunjene mekšim i vododržljivim naslagama. Iz mnogobrojnih izvora koji izbijaju duž ruba ovih depresija i od padalina s okolnog zemljišta. Ričina dobiva ogromne količine vode. Iz ovih vododržljivih terena rijeka donosi i glavni dio rastresitog materijala koji taloži u Imotskom polju. U Ričicama Ričina naglo napušta svoj raniji pravac i pod oštrim kutom skreće u  početku prema jugu a zatim prema jugoistoku. Ne samo da ona mijenja pravac, već i zemljište kroz koje je ranije tekla. Do promjene pravca Ričina uglavnom teče kroz mekše lapore i pješčare, između kojih su uski grebeni od vapnenca, kroz koje se rijeka probija tijesnim klisurama. Od Ričica do Imotskog polja rijeka se probija duboko klisurom kroz greben od rudistnih vapnenca. Prostranu dolinu u manje otpornim tercijarnim naslagama zamjenjuje uska i neprohodna klisura u mezozojskim vapnencima. Postavlja se pitanje, kako je došlo do ovog naglog i neobičnog skretanja. Postoje dvije mogućnosti: ili je tok Ričine antecedentan prema današnjem reljefu i u njemu se usjekao epigenetski ili je ovo skretanje piraterijski izvršila jedna mala pritoka Imotskog polja. Druga mogućnost je malo vjerojatna. Ako bi se i pretpostavila jedna mala pritoka iz vapnenačkog ruba polja, iako za to nema analognog slučaja, teško bi bilo pretpostaviti da je ona mogla probiti veliki vapnenački greben i skrenuti mnogo veću rijeku koja je tekla kroz mekše i vododržljive tercijarne naslage. 
Pretpostavka da je rijeka antecedentna prema današnjem reljefu, je mnogo vjerojatnija i bolje se slaže sa onim što smo do sada iznijeli u geološkoj historiji i geomorfološkoj evoluciji ovog područja. Da se rijeka usijecala na jednom uravnjenom i rastresitom zemljištu i bez obzira na otpornost stijena, dokazuju klisure epigenetskog karaktera kroz otpornije vapnenačke grebene u manje otpornoj zoni paleogenih naslaga Ričica. Prije poremećaja visoke zaravni koja je vjerojatno bila neznatno nagnuta od jugoistoka prema sjeverozapadu, kao što danas teče gornji tok Ričine, rijeka je tekla preko potpuno uravnjene zaravni prekrivene debelim slojem nanosa, inače se na vapnenačkom zemljištu ne bi mogao objasniti njen zaravninski tok. Nastupa poremećaj kojima se spustila depresija Imotskog polja duž sjeveroistočnog ruba. Najvjerojatnije je da je rijeka prilagođavajući se novim prilikama odmah u početku izmijenila pravac svog toka i skrenula prema depresiji Imotskog polja. Ovo je moglo nastupiti za vrijeme povodnja ili uslijed neznatne piraterije na aluvijalnom zemljištu.  Daljim spuštanjem depresije Polja i cijelog područja oko Donje Neretve usijecala je rijeka svoju dolinu, koja je uslijed različite petrografske prirode zemljišta dobivala različit izgled: u tercijarnim mekšim naslagama stvorena je prostrana dolina, a  u vapnenačkom zemljištu uska klisura. Karakter klisure ima, osobito dio, doline između Ričica (ili Ričice pitanje padeža ) i Prološca. Ovu duboku klisuru (256 metara), koja je veći dio godine suha upravo zovu Suvajom. Interesantan je vertikalni prijelaz iz prostrane doline u flišnoj zoni Ričica prema klisuri Suvaje. Blago nagnuti uzdužni profil rijeke kroz vododržive naslage u prolazu kroz vapnenački greben ima veći nagib i na kratkom odstojanju (od 2200 metara) kroz klisuru Suvaje pokazuje u apsolutnoj visini razliku od 73 metra. Otporniji vapnenački greben čini nivo prema kojem se upravlja erozija u manje otpornim stijenama gornjeg toka. U klisuri nailazimo na više odsjeka koji je čine neprohodnom. Osobito je znatan odsjek na granici između svijetlih, jedrih i crvenkastih brečastih vapnenca koji im čine podlogu (fot. 3). Ovi su odsjeci postali uslijed nejednake otpornosti stijena. Mogućno je da je klisura Suvaje djelomično postala i urušavanjem tavana podzemnog kanala, ali to ne mijenja i ne protivi se našem tumačenju o njezinom postanku. U tom slučaju proces normalne erozije bivao je samo djelomično i povremeno prekidan i kombiniran s krškim  procesom. Ovome bi išlo u prilog to što je korito mjestimice vrlo usko. 
Morali smo početi s morfološkim odlikama toka Ričina –Suvaja da bi nam bila jasna morfološka evolucija aluvijalnog pokrivača dna polja, o čijem je taloženju ranije bilo govora. 
Kada se sa ruba polja, npr. od Crvenog jezera pogleda sjeverozapadni dio polja, od Kamen Mosta do Blata lijepo se primjećuje  da to nije jednostavno uravnjeno zemljište, već dosta valovito s više ulegnuća među kojima su zaostali viši dijelovi. Visinska razlika među ovim dijelovima može na kratkim odstojanjima biti do 12, a prosječna je 6-8 metara. Ako se uzme kao srednja visina Blata 256 metara, kao što je označeno na specijalnoj karti, a kao najviša točka kota od 281 metar, kod Ćorića kuća u Lugu, onda je razlika između najvišeg i najnižeg dijela 25 metara. Ako se iz neposredne blizine posmatra polje i priroda materijala koji ga pokriva, vidi se da je to većinom dosta grub riječni nanos. Već u neposrednoj blizini Kamen Mosta i oko Perinuše nailazi se na riječne šljunke koji imaju u promjeru do 5 centimetara. Idući dalje prema sjeverozapadu, bliže Prološcu, odnosno ušću Suvaje u Polje, materijal je sve grublji. Između vrela Vrlike, Luga i Prološca nailazi se već na zaobljene blokove sa promjerom većim od 30 centimetara. Ovim grubim riječnim oblucima ograđene su njive, obzidani bunari i dijelom sazidane sporedne gospodarske zgrade. Pada u oči da se ovaj grubi riječni šljunak ne širi simetrično oko ušća Suvaje već je mnogo deblji i dalje dopire prema jugoistoku nego prema zapadu, to jest prema Blatu; to je dijelom posljedica pravca toka Suvaje koji je uglavnom upravljen ka jugoistoku. Suvaja je preko plavinskog materijala skretala ka Blatu samo onda kada bi svojim nanosima zatrpala ranije korito prema jugoistoku ili jugu. Tok  Suvaje je zaobilazio više zemljište Luga i tekao sa sjeveroistočne ili jugozapadne strane. I danas, za vrijeme visokog stanja vode, otoka Blata Jaruga koja ustvari predstavlja produženje toka Suvaje, teče duž jugozapadnog ruba. Manje prostranstvo nanesenog materijala prema Blatu vjerojatno je posljedica mladog krškog procesa i spuštanja, kome je ova područje bila izložena.
Većina ulegnuća u rastresitom materijalu Gornjeg polja predstavlja morfološke tragove korita kojima je Suvaja naizmjence otjecala. Jedno takvo napušteno korito lijepo se može pratiti od Prološca prema vrelu Vrlike i dalje ispod crkve u Glavini do Kamen Mosta. Ovim ulegnućem danas prolazi cesta Proložac – Imotski. Kasnije je tek Vrlika skrenula iz ovog pravca preko Perinuše ka Nebriževcu. U prvom stadiju je Suvaja bila pojačana vrelima Vrlike, s kojom je obrazovala zajednički tok. I danas se može lijepo vidjeti koliko je  tok Suvaje nestalan. Današnje otjecanje  Suvaje prema Blatu vještački je utvrđeno jer se njezin tok ranije prirodno dijelio u dva kraka: jednim je otjecala prema Blatu, a drugim se produžavala prema jugu i preko jednog dijela Jaruge pritjecala Vrlici. Između udubljenja koje predstavlja ranije tokove  Suvaje zaostali su viši neerodirani dijelovi, među kojima je od najvećeg značaja Lug. Lug se od okolnog zemljišta ne razlikuje samo svojom visinom već i prirodom rastresitog zemljišta,  od koga je sastavljen, te su finiji glinoviti sedimenti  koji su ranije vjerojatno ispunjavali cjelu depresiju do ove visine ili još više. Ranije smo govorili o prirodi i postanku ovog materijala. U okolnim dijelovima polja tokovi Suvaje i Vrlike su erodirali slične naslage odnoseći ih prema donjem polju. Sličnu ulogu vršili su i manji povremeni tokovi koji su se s ruba spuštali prema polju, i koji su nam od ranije poznati. Rastresiti pokrivač biva i danas dalje erodiran, te je u njemu oko glavnih tokova Jaruge i Vrlike stvorena aluvijalna ravan koja neprimjetno prelazi prema donjem polju i dalje na jugoistok.
Odnos mlađih riječnih nanosa i starijeg rastresitog pokrivača lijepo se može promatrati na profilu doline Vrlike kod Perinuše. Na ovom profilu se vidi da je Vrlika u starijim naslagama između Luga i Brižina bila izradila prostranu dolinu. Ova je dolina kasnije skoro sasvim zatrpana dobro zaobljenim riječnim šljunkom, što se vidi po ostacima šljunka koji dijelom cementiran, dopire  dosta visoko iznad današnje ravni oko Vrlike. Šljunak je velikim dijelom ponovo bio erodiran i dolina je dobila današnji izgled. Jasno se vidi da su se smjenjivale periode  akumulacije i erozije. Riječni je šljunak redovno rastresit i upotrebljava se u građevinarstvu. 
Kopanjem do dva metra dubine ispod današnje ravni oko Vrlike nije ogolićena njegova podloga, već se nailazi na sloj vode. Kako se po rubu ravni i u koritu Vrlike u podlozi mlađih, rastresitih šljunaka vide cementirane naslage starijih i tamnijih, može se pretpostaviti da ovi pripadaju starijem periodu akumulacije.
Slika 9 Profil kroz dolinu Vrlike kod Perinuše
A, dijelovi glinenog pokrivača; b, stariji cementirani  riječni šljunak; c, mlađi riječni šljunak


Donje polje ima mnogo mirniji reljef od Gornjeg počevši od Kamen Mosta pa sve do Bilog polja, gdje su glavni ponori. Polje uglavnom daje utisak potpuno horizontalne ravni, sa kojom se dižu samo neznatno uzdignuti dijelovi. Na odstojanju od 9,5 kilometara, nešto jugoistočnije od puta Kamen Most-Imotski pa do ponora Šajnovca, razlika u visini iznosi samo 7 metara. Toliko i može biti debeo sloj vode u najdubljem  djelu polja za vrijeme maksimalnih poplava. Ovaj dio polja koji pokazuje neprimjetan nagib duž toka Vrlike od sjeverozapada prema jugoistoku, predstavlja vrlo mladu aluvijalnu ravan koju je Vrlika izradila u najmlađe doba usijecajući se u starijim naslagama što prekrivaju dno polja. U ovom rastresitom materijalu, koji je prvobitno predstavljao skoro horizontalnu zaravninu usijecala se Vrlika  i često mijenjala korito. Stariji nanosi su zaostali kao više zemljište samo na onim mjestima koja su bila manje izložena erozivnom radu Vrlike; na ovaj je način postao Otok, uzvišenje u sredini polja ispred Runovića. Otok  i Lug su izgrađeni istim morfološkim procesima. Najviši dio Otoka ima apsolutnu visinu od 263 metra i nije nikada plavljen. Nivo maksimalnih poplava u Imotskom polju dopire do apsolutne visine od 260 metara. Stare naslage, koje su prekrivale cjelo dno polja, dopirale su do današnje visine Otoka i više i u ostalim dijelovima polja što smo ranije vidjeli u Lugu ali su većim dijelom erodirane; po ovim mjestimično neerodiranim dijelovima može se zaključiti do koje su visini prvobitno dopirale. Nanosi nižih plavljenih dijelova imaju tamnu boju radi bogatstva humusnih sastojaka,  koji postaju raspadanjem organskih ostataka sa obrađene zemlje i onih koje pritoke donose iz svog gornjeg toka. Visini Otoka približno odgovaraju i ostali neerodirani dijelovi starih, rastresitih naslaga po dnu Donjeg polja. Takvi neerodirani dijelovi nalaze se ispred Gorice oko Galićeve ograde, u Dubravi između Drinovca i Sovića i u središnjem  djelu Grudskog polja koji se također zove Otok. Rastresiti pokrivač Grudskog polja erodira periodičan tok Grudsko vrelo-Matica[92] koji se gubi u ponorima oko Mrkih stina u Ružićima. Kad ovi ponori ne mogu više da gutaju svu količinu vode, tok se produžava do ponora jugoistočno od puta Imotski – Ljubuški. Ostaci starijeg  rastresitog materijala dokazuju da su ga erodirali isti tokovi koji danas teku preko polja. Održao se na onim mjestima gdje je bio najmanje izložen eroziji ovih tokova i obratno erodiran je duž njegovog toka. Ovo se isto moglo  konstatirati i ranije, kad je bilo govora o morfološkim osobinama dna Gornjeg polja.
Stare su gline, najintenzivnije erodirane duž toka Vrlike a duž drugih manjih tokova razmjerno njihovoj erozivnoj snazi; zato su se najbolje održale u Grudskom polju, jer tok Grudskog vrela  nije bio u stanju da ih erodira u onoj mjeri u kojoj je Vrlika erodirala susjednog područja. Od prostranog ulegnuća duž toka Vrlike odvajaju se prstasto manja ulegnuća, što se vidi za vrijeme poplava (fotografija 8), kad se od glavne vodene zaravnine oko toka Vrlike odvajaju manji i veći zaljevi, dok neerodirano zemljište prodire u vodenu zaravninu u obliku rtova ali se izdvaja kao otok. 
Tako se erozijom vode koja otječe iz mnogobrojnih izvora pred Sovićima obrazovalo ulegnuće u koje prodire voda za vrijeme maksimalnih poplava. Na sličan način su se stvorili i manji zaljevi u Grudskom polju. I otjecanje vode iz Grudskog vrela uticalo je mnogo na morfološke osobine okolnih dijelova polja. U početku voda otječe prema ponorima duž Mrkih stina i dalje na jugoistoku, a kad ovi ponori nisu više u stanju da gutaju svu količinu vode koja im pritiče tok Grudskog vrela mijenja pravac i otječe preko zaljeva Kongore pored jezera Korenice prema Bilom polju. Morfološki su oblici dna polja, tijesno vezani za hidrografske prilike. 
Iz gornjih izlaganja vidi se da plavljeno dno Imotskog polja samo za vrijeme najvišeg stanja obrazuje jedinstvenu vodenu zaravninu, dok se u početku i pri kraju poplave izdvaja više zasebnih slivova. Za razumijevanje morfološke evolucije dna polja bilo bi od osobitog interesa objasniti kako je došlo do obrazovanja ovih zasebnih slivova. Mislimo da će sada u morfološkim izlaganjima biti lakše riješiti ovo pitanje nego kasnije kada bude govora o hidrografskim prilikama ovog područja. Prva mogućnost bi bila da su ovi slivovi na putu obrazovanja i po tome  bi se moglo zaključiti da će u skoroj budućnosti doći do potpunog izdvajanja zasebnih malih slivova i dezorganizacije današnjih hidrografskih prilika. Druga bi mogućnost bila da su povremeno  izdvojeni slivovi posljednji trag ranije još veće ali potpune izdvojenosti  i da će u skoroj budućnosti doći do obrazovanja jednog zajedničkog sliva. Imajući u vidu geološku historiju i morfološku evoluciju dna polja, smatramo mnogo vjerojatnijom prvu pretpostavku. Prema pojedinim ponorima ili grupi ponora stvarali su se na dnu polja zasebni periodični tokovi, koji odgovaraju kapacitetu odvodnih ponora. Ukoliko je ponor veći u toliko je jači i tok koji se u njemu gubi. Kad sporedni ponori nisu više u stanju da gutaju vodu koju im donose njihovi tokovi, onda se taj višak vode počinje prelijevati prema glavnim ponorima koji se nalaze u najnižem  djelu Bilog polja. Ovo polje čini ustvari veliki prirodni rezervoar u kome se gomilaju ogromne količine vode. Ponori ne gutaju samo vodu koju im tokovi donose već i rastresit materijal koji je u vodi suspendiran i na taj način se oko njih obrazuju zasebna ulegnuća. Ovim nam postaje razumljiv postanak depresije koje leže oko pojedinih ponora, i koje se prema njima spuštaju. Uslijed ovakve dvostruke funkcije mnogi su ponori izgubili značaj, jer su bili zatvoreni rastresitim materijalom koji su u njih tokovi nanosili. Na ovaj bi način mogli objasniti postanak pojedinih depresija duž odvodnih strana polja u kojima danas nema jačih ponora kao što je Nuga, a dijelom i zaljev Kongora. Sličnim procesima je izdvojeno i izolirana depresija Baran, u krajnjem jugoistočnom  djelu Grudskog polja a vjerojatno djelom i Blato.  Obrazovanjem odnosno izdvajanjem zasebnih tokova stvorio se današnji reljef u nekada jedinstvenoj zaravnini rastresitog prekrivača dna Imotskog polja. 
        U ranijim izlaganjima smo iznijeli glavne momente morfološke evolucije depresije polja i način na koji se obrazovao rastresiti pokrivač preko njegovog dna. Duž ruba polja smo konstatirali i morfološke tragove velikog broja ponora, koji su zatvoreni rastresitim materijalom i danas ne funkcioniraju. Prema onome što smo u sličnim slučajevima vidjeli, možemo pretpostaviti da će mnogi od tih ponora u vjerojatnoj budućnosti biti osposobljeni za ponovni rad. Uslijed ovog procesa se može također predviđati i dezorganizacija današnjih hidrografskih prilika izdvajanjem novih slivova a tim i složenija morfološka evolucija dna polja. Danas glavnu važnost ima tok Vrlike čiji su odvodni ponori najveći, i ovaj tok vrši glavne izmjene u rastresitom pokrivaču dna polja.
Oko ponora Vrlike je i najniži dio polja, koji se vjerojatno radi dugih poplava i zove Bilo polje. Dok je ostali dio polja prekriven zelenim zastiračem ili se ističe tamnijom bojom tek obrađenog zemljišta Bilo Polje se izdvaja svjetlijom bojom svog neobrađenog ali još poplavljenog zemljišta.
        Morfološki oblici po dnu Imotskog polja su, dakle, najmlađi oblici ovog područja. Oni su još u stvaranju. Kako se ovi oblici obrazuju u rastresitom materijalu i kako su uvjeti po kojima se obrazuju vrlo promjenljivi to je i njihova evolucija vrlo nestvarna.  Oko Vrlike se širi prostrana aluvijalna ravan na čijem se kraju nalaze manje bare (oko Prokopa). Prostrana aluvijalna ravan  bi ukazivala na dužu periodu stabilnosti i odsustvo dubinske erozije, a obrazovanje bočnih močvara čak i na akumulaciju oko riječnog toka što bi se moglo protumačiti skorašnjim promjenama u kapacitetu ponora o čemu će kasnije biti govora. Aluvijalni materijal u velikom  djelu prekriva vapnenačku podlogu, i zato su krški oblici kao što smo vidjeli razvijeni pored fulvijalnih. 


GEOMORFOLOŠKA EVOLUCIJA POLJA 
        O postanku Imotskog polja raspravljala su dva poznata ispitivača A. Grund  i J. Daneš. U svom prvom radu A. Grund je smatrao da je kompozitna dolina Ričina-Suvaja još u pliocenu imala današnji izgled, a sama depresija polja da je bila ispunjena jezerom koje je otjecalo suhom udolinom Ploca (41 68). Dvije godine kasnije izišao je opširan rad J. Daneša o geomorfologiji sliva Donje Neretve u kome je dobar dio posvećen geomorfološkim osobinama Imotskog polja (7). Daneš je i kasnije u raznim člancima osvrtao na rezultate ovih ispitivanja. Opažanja Danešova su dosta opširna, ali kao što ćemo kasnije vidjeti, on nije uspeo da jasnu sliku o geomorfološkoj evoluciji depresije polja, iako se tim pitanjima specijalno bavio. Daneš utvrđuje da su kao predispozicije za obrazovanje polja postojale dvije tektonske linije. Prva, koju su i ranije ispitivači spominjali, ide duž sjeveroistočnog ruba polja, a druga sa jugozapadne strane prati padinu Osoja. Daneš ne daje detaljnih podataka o tome kakav je bio rezultat poremećaja duž ovih linija. Za prostranu zaravan sjeverno od Imotskog, koju smo nazvali zaravan Gornjeg Prološca, Daneš kaže da je «dokaz fluvijalne erozije u davno tercijarno doba». On  konstatira  niže erozijske nivoe: od 480, 395 i 340 metra, i ne kaže kakve su prirode ali sudeći po tome što tek za nivo od 320 metara veli da je abrazivna terasa može se zaključiti da su navedeni viši nivoi po njegovom mišljenju, postali radom fluvijalne erozije; niži nivoi: od 320, 303, 287  i 273 metra bili bi dakle također abrazivne terase. Na kraju svojih izlaganja Daneš  konstatira  da je najviši nivo jezera dopirao do apsolutne visine od 322 metra, a jezero je oteklo na nivou od 285 metara; ovo je visina najvišeg dijela udoline Ploca kojom je jezero oteklo, i do te su visine ranije dopirale naslage koje prekrivaju dno polja. Izložit ćemo i Grundove poglede na geomorfološke osobine Imotskog polja (5,204 i 225) pa ćemo se onda i na jedne i na druge osvrnuti. 
        A. Grund se bavio pitanjem obrazovanja depresije Imotskog polja i poslije objavljivanja Danešova  rada izgleda da njemu Danešova izlaganja nisu bila poznata u potpunosti (na češkom jeziku), jer on i ne spominje njegov glavni rad. Ali glavno je da A. Grund ne vidi mnogo dokaza da se obrazovanje depresije Imotskog polja upravljalo po zakonima selektivne erozije. Grund smatra da se selektivnom erozijom uopće ne može obrazovati polje već opet riječna dolina, kao što je slučaj sa dolinom Vrežanke u Hercegovini. On ostaje i dalje na stanovištu da je Imotsko polje «tektonsko ulegnuće dabarskog tipa», ali vjerojatno nešto starije od samog Dabarskog polja.  U ovom drugom radu Grund napušta svoje ranije mišljenje da je u polju postojalo jezero. Već mu izgleda «vjerojatnije da je spuštanje depresije polja prekinuo jednu riječnu dolinu». 
Nedostatak jezerskog reljefa navodi ga da napusti svoje ranije mišljenje. Iz teksta se vidi  da je autor osobno sa Danešom raspravljao o prirodi postanka polja u slivu Donje Neretve. Izgleda nam stoga čudno da se ne osvrće na Danešove dokaze o postojanju jezera i o jezerskom reljefu u području ovog polja. Iz ovoga bi mogli zaključiti da je sam Daneš napustio svoje ranije mišljenje, ali ovo je samo pretpostavka, a mi moramo voditi računa o pisanim podacima. 
        Iznijeli smo mišljenja ove dvojice uglednih ispitivača, i dalje ćemo izložiti koliko naši rezultati odstupaju od njihovih, i prema ličnim opažanjima izložiti morfološku evoluciju Imotskog polja.  Daneš je uopće slabo dokazivao svoja tvrđenja. Iz njegovih izlaganja nije jasno kako je došlo do izdvajanja nižih zasebnih erozijskih nivoa, što su se obrazovali poslije prve zaravni Gornjeg Prološca, koja se produžavala van ovog područja, osobito prema sjeverozapadu. Autor ne objašnjava kako je došlo do prekida fluvijalne faze i obrazovanja zatvorene jezerske depresije. Nije jasno, kako se obrazovao abrazivni nivo od 322 metra i zašto je jezero otjecalo u toj visini iznad današnje udoline Ploca, kada su drugi dijelovi jugoistočnog ruba polja niži od 320 metra (iznad Barana i Bovan iznad Nugla). Da li su ovo dijelovi ruba postali mlađim spuštanjem ili je i njima jezero otjecalo? Na ova pitanja Daneš ne daje objašnjenja. Ne možemo potvrditi ni njegove dokaze da je nivo jezera dopirao do 322 metra koje on nalazi na stranama udoline Ploca i na ušću Suvaje iznad Postranja. Daneš ne objašnjava kako se mogla obrazovati stjenovita terasa od 273 metra kad je jezero oteklo u nivou od 285 metra, a «jezerske naslage i danas dopiru do visine od 281 metar». Obrazovanje depresije, u kojoj se formiralo jezero, moglo se prema Danešovim izlaganjima izvršiti tektonskim putem, ali on u zaključku izričito kaže da je depresija Imotskog polja erozivnog postanka. Dolomiti i pločasti vapnenci kao manje otporni bili su erodirani jače od jedrog i zrnastog rudistnog vapnenca. Očito je da se ovakvo tumačenje ne može složiti sa njegovim ranijim morfološkim opažanjima. Isto tako Daneš ne daje ni podataka o vremenu, kad su se dogodili pojedini tektonski pokreti i obrazovali glavni morfološki oblici. Najzad, samo njegovo tumačenje da je depresija polja udubljena selektivnom erozijom ukazuje na kontinuitet fluvijalnog erozijskog procesa i isključuje jezersku fazu kao zasebnu periodu.
        A. Grund nastoji pobiti Danešovo mišljenje da je depresija polja postala selektivnom erozijom. Po njegovom mišljenju i zaostali dolomitski tereni morali su u tom slučaju biti erodirani. Prijelaz depresije polja prema zaostalim dolomitima morao je biti mnogo blaži i postepeniji. Iz prvog rada Grundova se vidi da je on malo vremena proveo u Imotskom polju a ne spominje da se ponovno vraćao u ovu područje; podatke je većinom crpio iz oskudne literature i karata i zaključivao analogijom prema onom što je vidio u drugim krškim  poljima. Ovo se vidi i po primjedbama koje čine Danešovim zaključcima. Područje koje Grund predstavlja kao dolomitske i vododržljive nisu sastavljane samo od dolomita, naprotiv neke dolomitske terene označavao je kao vapnence (5, karta u prilogu), iz ovog postaje jasno, da on nije mogao primijetiti da se polje jače širi u dolomitskim terenima, i da je prijelaz prema njima mnogo postepeniji i blaži nego prema vapnenačkom rubu. Nedovoljno poznavanje ga je moglo i zavesti da depresiju Imotskog polja jednostavno smatra kao tektonsko ulegnuće. 
        Mnoge geomorfološke osobine Imotskog polja ne mogu se objasniti ni Danešovim ni Grundovim tumačenjima. Zaravan Gornjeg Prološca je obrazovana prije formiranja depresije ovog polja, jer se njeni dijelovi, iako djelom dislocirani, mogu pratiti većim djelom ruba polja. Ova  je zaravan zasijecala kretacejske vapnence, paleogene flišne naslage Ričice i oligomiocene slatkovodne naslage oko Posušja. Zaravan Gornjeg Prološca dobro je očuvana i na vapnenačkim naslagama po rubu depresije koje su kasnije usječene u manje otpornim i vododržljivim tercijarnim marinskim i slatkovodnim naslagama. Jasno se vidi da je ova zaravan mlađa od deponiranja oligomiocenih slatkovodnih naslaga i pokreta kojima su nabrani. F. Katzer je utvrdio da se u sjevernobosanskoj flišnoj zoni nabrane i pontske naslage (9,49). Kako nema drugih podataka, to se može prema ovome zaključiti da je posljednje nabiranje dinarskog područja bilo krajem miocena ili početkom pliocena.
Poslije ovog nabiranja bila je tokom pliocena duga perioda intenzivne riječne erozije. U toku ove periode uravnjena je zaravan Gornjeg Prološca, koja je bila dio prostranih erozijskih zaravni, što su zauzimale veći dio današnjeg Dinarskog primorja.  Na riječnim razvođima  i na samim zaravnima izdizala su se osamljena uzvišenja, koja su se pred erozijom očuvala radi svog povoljnijeg položaja a ne zbog petrografskih razlika. Ova uzvišenja se i danas ističu u reljefu svojom izdvojenošću i prema njihovom rasporedu može se zaključiti da su glavni tokovi  bili longitudinalnog pravca. S obzirom na vapnenački sastav zemljišta fluvijalne su zaravni za vrijeme obrazovanja bile skoro u nivou mora. Erozijskim radom u toku ove duge periode raniji tektonski oblici bili su uglavnom izbrisani i stvorena je jedinstvena zaravan; u njoj su se kasnije mlađi tokovi usijecali nezavisno od osnovnih tektonskih crta. Veći dio polja kao i udolina Ploca udubljeni su u antiklinalama. 
        Perioda fluvijalne erozije  trajala je do najmlađih tektonskih pokreta koji su bili krajem pliocena ili početkom pleistocena. Cvijić je odredio starost ovih pokreta po tome što su njima dislocirani šljunci gornjeg pliocena u Sinjskom polju (19,178). Većina  kasnijih ispitivača Dinarskog primorja složila se sa ovim Cvijićevim mišljenjem (Maul, Milojević i Roglić). S obzirom na velike morfološke promjene koje su nastale poslije ovih poremećaja, pokreti su se vjerojatno  izvršili krajem pliocena. Gornjepliocenim radijalnim pokretima izdigli su se dijelovi jedinstvene zaravni duž fleksurno-rasjedne linije, koja prati sjeveroistočni rub polja i duž fleksurne linije u sjeveroistočnom podnožju Osoja. Između ovih izdignutih krila zaostalo je područje polja. Gornje pliocenim pokretima izmijenjene su ranije hidrografske prilike i Imotsko polje je uvučeno u sliv donje Neretve. Dislokacijski su se pokreti postepeno nastavljali, i radi toga nije odmah u cjelom području došlo do prekida fluvijalnog procesa i formiranja krških oblika; tome je doprinio i pretežno dolomitski sastav nižeg područja. Jedino se  u  uzdignutim krilima  brzo počeo vršiti intenzivan krški proces. Erozijskim radom pritoka Neretve prilagođen je novoj erozijskoj bazi dislocirani dio ranije zaravni i uspostavljen nivo oko Malića (420-480).  Uslijed daljeg izdizanja obrazovani su istim procesom niži erozijski nivoi: Zaravan Podbablja (350-400 metara), Nivo Vukovića (320-350 metara) i crkve u Grudama (300 metara), posljednji u normalnoj dolini. Ovi su nivoi bolje izraženi u manje otpornim dolomitima, i zato su redovno jače rasprostrti na jugozapadnom rubu polja, a svaki mlađi je i manji. 
        Normalni fluvijalni proces je trajao do okršavanja udoline Ploca. Sve do ovog momenta Imotsko polje je predstavljalo dio kompozitne riječne doline, koja je u manje otpornim dolomitima bila prostranija, a u vapnencima znatno uža. Ova je dolina bila slična današnjoj dolini Ričine-Suvaje, u kojoj manje otporne tercijarne naslage imaju ulogu dolomita. Uslijed stalnog izdizanja zemljišta okršene su postepeno slabije pritoke a time je slabio i glavni tok; najzad je i on iz istih razloga okršen na Plocima, vapnenačkom  djelu doline. Poslije ovog zaravninski tok se održao samo na dolomitskom zemljištu  i ponirao na dodiru sa vapnencima, odnoseći rastresiti materijal kroz odvodne kanale. Ukoliko se više sužavalo područje zaravninske hidrografije, u toliko se više širilo područje izloženo krškom procesu. U ovom stadiju stvorena je i slijepa dolina ili depresija polja u užem smislu. Glavnoj rijeci sa okolnih dolomitskih zona pritjecale su manje pritoke. Glavna pritoka je dolazila iz dolomitske zone Grudskog polja, duž koje se produžavala i glavna tektonska linija ovog područja. Selektivnom erozijom stvorena su   proširenja u dolomitskom zemljištu i depresija polja dobila je ovako razuđen oblik. Otpornije vapnenačke naslage zaostale su u obliku poluotoka ili izdvojenih grebena, humova. Da je depresija polja formirana riječnom erozijom, vidi se i po tome što riječni šljunci na ušću Suvaje dopiru do dubine od 30 metara, ispod današnje zaravnine. Naglasili smo da je sjeveroistočni rub polja glavna tektonska linija. Duž ove linije su se pokreti uglavnom obnavljali, te je zato ona slabije preinačena radom riječna erozije, a kako su slabe povremene pritoke poglavito vršile dubinsku eroziju, to su oblici selektivne erozije u ovom  djelu ruba slabije izraženi.
Pored toga, sjeveroistočna strana je i slabije bila izložena eroziji glavnih tokova. U jednom periodu stabilnosti obrazovao se u slijepoj dolini izraziti nivo Glavine (270-280 metara), čiji su se tragovi pred kasnijom erozijom očuvali samo u vapnenačkom zemljištu. Moguće je da postoji još   koji niži nivo danas prekriven rastresitim materijalom koji je kao što ćemo vidjeti, kasnije deponiran u depresiji. Istovremeno se polje duž pojedinih rubnih dijelova, radi vrlo povoljnih uvjeta širilo i krškim  procesom čiju smo prirodu ranije objasnili. Istim procesom stvorena su i prostrana krška ulegnuća po rubu polja. Kako krške oblike susrećemo i po dnu polja, možemo zaključiti da je rastresiti pokrivač staložen u polju u doba kad je i u ovom  djelu fluvijalni proces bio u borbi sa krškim  ili već njime smijenjen. Ovoj drugoj pretpostavci išla bi u prilog velika dubina Crvenog jezera i velikih ponikva po dnu polja.
        Prekid u udubljivanju zatvorene depresije nastupio je radi jakog nagomilavanja rastresitog materijala. Ovaj je materijal uglavnom donosila Suvaja,  a u manjoj količini druge pritoke ispiranje sa strana, što se vidi po velikim plazinama. U profilu plazina između Bilog i Crvenog jezera iznad Nakla mogu se izdvojiti starije i mlađe naslage. Iz toga se može zaključiti da je u procesu akumulacije bilo prekida; to smo isto ranije utvrdili govoreći o rastresitom materijalu na samom dnu polja. Sudeći po najvišim dijelovima u kojima se očuvao, rastresiti je materijal ranije ispunjavao depresiju polja do visine  najvišeg dijela udoline Ploca i vjerojatno se, bar povremeno, uspostavljalo normalno zaravninsko otjecanje prema Tihaljini. 
        Proces akumulacije i prekid ranijih geomorfoloških procesa i hidrografskih prilika bio je dakle, izazvan time što su rijeke nanosile velike količine rastresitog materijala, koji je zatrpao odvodne ponore i počeo se gomilati u samoj depresiji. Ovo odgovara jednom periodu jačeg erozivnog rada u gornjem  djelu toka Ričina-Suvaja. Uvjeti za ovakve prilike postojali su za vrijeme glacijacija. Iz ranijih izlaganja je poznato da  u rastresitom pokrivaču nema sigurnijih paleontoloških nalazaka. Zato ćemo se zadovoljiti time da za sada na ovaj način odredimo starost ovog geomorfološkog procesa, tim više što se to dobro slaže sa dosadašnjim rezultatima. Obrazovanje svih nivoa, nižih od zaravni Gornjeg Prološca i od same ravni polja obavilo se, dakle, od gornje-pliocenih pokreta do prve glacijacije. U interglacijalnim periodima dominirao je erozijski proces u rastresitom materijalu i u sljedećoj glacijaciji ponovo su zatrpavani erozijski oblici. Ovo smo ranije vidjeli  govoreći o geomorfologiji dna polja.
        Postavlja se pitanje: da li je Imotsko polje za vrijeme procesa akumulacije bilo jezero? Radi više razloga smatramo da ovdje nikada nije postojalo pravo jezero. Okršene vapnenačke strane, osobito odvodna strana depresije, nisu dozvoljavale da se nivo vode izdigne i depresija pretvori u jezero. Nedostatak jasne stratifikacije rastresitog materijala ukazuje da je depresija naglo zatrpavana i pri tome je najvjerojatnije davala sliku prostrane bare.  Zatrpavanjem barske vegetacije obrazovale su se naslage bogate ugljikovodičnim spojevima, na koje se naišlo kopajući bunar u Lugu. Kada je depresija bila ispunjena nanosima do visine Ploca, prestajao je proces akumulacije i uspostavljalo se normalno otjecanje. 
        Poslije akumulacije, u postglacijalno doba vršili su se u rastresitom materijalu erozijski procesi, čiji su oblici vrlo sveži i danas podložni naglim promjenama. Otvaranjem zatrpanih ponora erodira se rastresito zemljište po dnu polja, a po vapnenačkom i dolomitskom rubu kao i u podlozi rastresitog pokrivača sporo se nastavlja krški proces. Rastresite naslage su najjače erodirane duž Vrlike, glavnog toka, koji otječe kroz najveće ponore. U Grudskom polju, gdje su odvodni ponori slabiji rastresti pokrivač je najslabije erodiran.                                                                                  
           Prvi krški oblici počeli su se obrazovati poslije izdizanja zaravni Gornjeg Prološca u gornjem pliocenu. Krški proces se širio u prostoru i napredovao u vertikalnom pravcu ukoliko se fluvijalni proces sužavao na manje područje i napredovala dubinska erozija kako su se oblici jedne i druge vrste paralelno obrazovali. Depresija polja kao i oblici koje susrećemo po rubu obrazovali su se dakle tektonskim pokretima i fluvijalnim i krškim  procesima u toku pliocena i pleistocena. 


KLIMATSKE PRILIKE
        Za određivanje klimatskih osobina Imotskog polja raspolažemo sa vremenski dosta obilnim ali često nepotpunim podacima. Iz izvora koji su na kraju ovog rada spomenuti, mi smo raspolagali podacima stanice Imotski za periodu od 1895-1910 i od 1923-1936 godine  zaključno,   za stanicu Gorica za period od 1895-1913 godine zaključno. Kako podaci nisu iz istovremenog perioda, to ćemo pored podataka stalno navoditi  iz kog perioda potječu. Podaci stanice Gorica su potpuni u cjelom navedenom periodu za padaline, a za temperaturu počinju od 1897. godine. Podaci stanice Imotski su u predratnom periodu relativno mnogo nepouzdaniji od podataka iz poratnog perioda. Na žalost, stanica Gorica je poslije rata samo kratko vrijeme (1923-1926 godine) vršila opažanja. Rat je poslije kratkog opažanja  1912-1913 prekinuo rad još dviju stanica na Hercegovačkom  djelu područja (Grude i Drinovci). Stanica u Drinovcima je poslije rata samo obnovila (1923. godine) rad. 
        Klimatske odlike Imotskog polja bit će, dakle, izložene prema podacima stanica Imotskog i Gorica. Nismo najbolje sreće sa položajem ovih stanica jer su obje na sjeveroistočnoj prisojnoj strani polja, na malom međusobnom odstojanju (6,5 kilometara) i sa neznatnim razlikama u apsolutnoj visini (Imotski prije rata 385 a poslije rata 361 metar; Gorica 300 metara, ali će ova vrijednost vjerojatno biti nešto niža i iznositi oko 280 metara). Za određivanje klimatskih odlika bilo bi od mnogo većeg interesa, kad bismo imali jednu stanicu na jugozapadnoj, osojnoj strani. U ovom nedostatku mi ćemo poći deduktivnim putem i prema posljedicama odrediti klimatske uzroke koje ih izazivaju.  Da bi klimatske odlike bile što jasnije prikazane usporedit ćemo ih sa odgovarajućim vrijednostima nekih stanica u susjednim područjima.


TEMPERATURA
        Srednje vrijednosti godišnjeg toka temperature za stanicu Imotski izvedene su prema podacima za period od 1896. do 1910. godine i od 1925. do 1935. godine; to jest za period od 26 godina. Srednje vrijednosti  za Goricu izvedene su prema podacima perioda od 17 godina (1897. do 1913. godine). Iz tablice broj 1 vidi se da je u obje stanice siječanj najhladniji mjesec sa istom prosječnom temperaturom (3,8 stupnjeva). 


Sl. 10. Godišnji tok temperature u Imotskom  od 1896-1910. i od 1925. do 1935. godine
1, srednja; 2, najviša i 3, najniža mjesečna temperatura
 
Sl.  11. Godišnji tok temperature u Gorici od 1897. do 1913. godine, 
1. srednja; 2, najviša i 3, najniža mjesečna temperatura. 


Srpanj je najtopliji mjesec sa neznatnom višom  temperaturom u Imotskom (24,0 stupnjeva) nego u Gorici (23,6 stupnjeva). Razlika između temperature najtoplijeg i najhladnijeg mjeseca iznosi 20,2 stupnja u Imotskom a u Gorici 19,8  stupnjeva.  Pored prosječnih vrijednosti naveli smo i najviše i najniže temperature pojedinih mjeseci i njihove amplitude. 


tablica broj 1.  Godišnji tok temperature u Imotskom (I) i Gorici (G) u stupnjevima C


	

	1.
	2.
	3.
	4.
	5.
	6.
	7.
	8.
	9.
	10.
	11.
	12.
	God.
	Srednja temperatura.
	I.
	3,8
	4,7
	7,5
	11,3
	17,2
	21,1
	24,0
	24,0
	19,7
	15.1
	8,3
	6,0
	13,6
	

	G.
	3,8
	5,1
	8,6
	12,3
	17,1
	21,0
	23,6
	23,4
	19,0
	13,9
	8,6
	5,8
	13,5
	Najtopliji mjesec
	I.
	9,0
	8,5
	10,4
	15,8
	23,1
	23,7
	28,3
	26,9
	23,9
	19,6
	14,6
	11,4
	16,3
	

	G.
	6,7
	9,2
	10,4
	14,3
	20,5
	23,0
	26,3
	25,6
	21,7
	17,0
	12,1
	8,7
	14,6
	Najhladniji
Mjesec 
	I.
	0,2
	1,2
	0,1
	5,0
	13,8
	16.3
	19,4
	19,5
	16,3
	10,0
	3,8
	0,4
	12,7
	

	G
	0,3
	0,3
	4,8
	9,5
	13,6
	18,7
	19,5
	20,5
	14,6
	10,7
	5,5
	2,9
	12,9
	Amplitude
	I.
	8,8
	10,1
	10,3
	10,8
	9,3
	7,4
	8,9
	6,4
	7,0
	9,6
	10,8
	10,0
	3,6
	

	G.
	6,4
	8.9
	5,6
	4,8
	6,9
	4,3
	6,8
	5,1
	7,1
	6,3
	6,6
	5,8
	1,7
	

Amplitude su znatno veće u zimskim nego u ljetnim mjesecima. U ove stanice lipanj pokazuje najmanje amplitude (7,4 stupnja i 4,3 stupnja), a najveće u Imotskom travanj i studeni (10,8 stupnjeva), a Gorici veljača (8,9 stupnjeva). Veća konstantnost ljetnih temperatura ima važan gospodarski značaj. Temperatura najhladnijeg mjeseca dosta je visoka i u toku od 26 godina promatranja u Imotskom, samo je jedan mjesec bio sa negativnom vrijednosti (veljača 1929. godine -1,2°). U Gorici tada nisu vršena promatranja, pa se ne može znati da li je u ovoj stanici 1929 godine temperatura najhladnijeg mjeseca imala negativnu vrijednost.
        Termičke osobine još će biti jasnije i bolje će se moći ocijeniti njihov značaj ako se predstave po godišnjim dobima. Iz tablice broj 2 vidi se da je u obje stanice jesen znatno toplija od proljeća (u Imotskom za 2,6 ºC a u Gorici za 1,2 ºC). Ova je razlika od velikog gospodarskog značaja.  


tablica broj 2 Temperature godišnjih doba u Imotskom (I) i Gorici (G) u ºC


	

	Proljeće
	Ljeto
	Jesen
	Zima
	Srednja temperatura.
	I.
	12,0
	23,1
	14,6
	4,9
	

	G.
	12,7
	22,7
	13,9
	4,8
	Najtoplije  
	I.
	15,0
	25,6
	17,1
	7,9
	

	G.
	14,3
	24,6
	16,3
	7,3
	Najhladnije
 
	I.
	9,1
	20,5
	12,2
	1,2
	

	G
	11,3
	20,1
	11,3
	2,3
	Amplitude
	I.
	5,9
	5,1
	4,9
	6,7
	

	G.
	3,0
	4,5
	5,0
	5,0
	



U vrijednostima za Imotski, koje su sigurnije jer su izvedene iz dužeg perioda opažanja,  konstatira  se kao i ranije da su kolebanja u ljetnoj polovini godine znatno manja nego u zimskoj. 
        Pored ovih općih osobina pada u oči da su kolebanja po mjesecima i po godišnjim dobima u Gorici redovno manja nego u Imotskom, iako je srednja godišnja temperatura u Gorici neznatno niža, što može biti posljedica raznovremenog i nejednako dugog opažanja.  Da bi razlike između ovih dviju stanica bile što jasnije i sigurnije, usporedit ćemo srednje mjesečne  i godišnje temperature za isti period.
 
tablica broj 3 Godišnji tok temperature u Imotskom (I) i Gorici (G) za period od 1897. do 1910. godine u ºC 


	1.
	2.
	3.
	4.
	5.
	6.
	7.
	8.
	9.
	10.
	11.
	12.
	God.
	I.
	3,6
	4,6
	7,1
	12,0
	17,7
	21,5
	24,3
	24,4
	19,7
	14,6
	8,8
	5,8
	13,7
	G.
	3,8
	5,3
	8,4
	12,4
	17,3
	21,0
	23,9
	23,7
	19,3
	14,1
	8,5
	5,8
	13,6
	

Iz tablice broj 3 vidi se da ranije vrijednosti iako nisu izvedene iz istovremenih podataka dobro odgovaraju stvarnosti. Zimski i proljetni mjeseci su topliji  u Gorici nego u Imotskom, a ljetni i jesenji su naprotiv nešto hladniji. Kao i u ranijim vrijednostima godišnja je temperatura u Gorici nešto niža. Rekli smo da postoji razlika 85 metara u apsolutnoj visini ovih stanica, ali razlike u ljetnim i jesenjim temperaturama stoje u suprotnosti sa razlikom u visini. Imotski iako na većoj visini, ima ljeti i u jesen nešto više temperature, zimi i u proljeće niže. Uzroke moramo dakle potražiti na drugoj strani.
        Imotski se nalazi visoko na rubu polja i izložen je sa sjevera hladnoj buri koja puše osobito u zimskim i ranim proljetnim mjesecima sa Dinarskih planina prekrivenih snijegom. Gorica leži znatno niže, na samom rubu dna polja i dobro je zaštićena sa sjevera od ovih hladnih utjecaja. 
I u ranijim izlaganjima o gospodarstvu  vidjelo se da i ostala mjesta duž sjeveroistočnog ruba pokazuju znakove toplije klime. Drugačije je prirode uzrok zbog koga se javljaju razlike u ljetnim i jesenjim mjesecima. Imotski leži na goloj vapnenačkoj padini izloženoj intenzivnom zagrijavanju. Osobito u toku dnevnih žega temperatura mora biti vrlo visoka. Gorica se nalazi na samom rubu dna polja, gdje je biljni pokrivač, radi drugačijeg sastava zemljišta i veće količine vlage, dosta bujan. Razlike moraju biti veće u dnevnim nego u noćnim temperaturama. Nažalost, ne raspolažemo istovremenim detaljnim podacima za stanicu Imotski, pa ne možemo u tom pravcu vršiti usporedbe.
             Za upoznavanje toplotnih prilika i njihovih razlika još bi zgodnije bilo kad bismo imali jednu stanicu na jugozapadnoj, osojnoj strani polja. Sigurno bi ova stanica, uslijed slabije insolacije, stalno pokazivala niže temperature. Ove bi razlike također bile najizrazitije u toku zime radi toga, jer je i ova strana izložena buri. Ove razlike će se bolje vidjeti kasnije, jer se one u odgovarajućoj mjeri ogledaju u rasporedu biljnog pokrivača i kulturnih biljaka.
        Glavne su toplinske odlike ovog područja, što se ona odlikuje dosta blagim zimama i toplim ljetima. Prijelaz od ljeta prema zimi je mnogo postepeniji od prijelaza zime prema ljetu; zato je proljeće nešto hladnije od jeseni. Svojim termičkim odlikama ovo područje pokazuje da je izložena jakim mediteranskim utjecajima, a što će se još bolje vidjeti u ispitivanje drugih klimatskih elemenata.


VJETROVI
        Izlaganja o vjetrovima su  izvedena prema opažanjima u stanici Gorici i predratnom periodu od (1897-1913. godine), a u Imotskom u poratnom ( 1927-1936. godine). Iz ovih opažanja, koja su potpuna, vidi se da su glavni vjetrovi južnog i sjevernog pravca. 


tablica broj 4 – učestalost vjetrova u Imotskom (I) i Gorici (G).


	

	N
	NE
	E
	SE
	S
	SW
	W
	NW
	Tišine
	Proljeće
	I.
	62
	8
	4
	19
	62
	4
	3
	9
	104
	

	G.
	47
	7
	6
	8
	54
	-
	4
	5
	145
	Ljeto
	I.
	64
	8
	2
	8
	30
	6
	7
	10
	141
	

	G.
	57
	4
	6
	5
	30
	3
	9
	4
	159
	Jesen
	I.
	48
	7
	4
	17
	34
	1
	3
	2
	158
	

	G
	38
	4
	6
	7
	44
	2
	1
	2
	169
	Zima
	I.
	98
	11
	7
	17
	20
	-
	2
	3
	112
	

	G.
	51
	5
	5
	4
	31
	-
	3
	2
	168
	godina
	I.
	272
	34
	17
	61
	146
	11
	15
	24
	515
	

	G.
	193
	20
	23
	24
	159
	5
	17
	13
	641
	

        Iz tablice broj 4 vidi se da je vjetar sjevernog pravca, bura, najvažniji vjetar u svim godišnjim dobima u obje stanice. Bura puše zimi i ljeti mnogo češće nego u proljeće i jesen, jer su zimi i ljeti termičke razlike između Dinarskih planina i Jadranskog mora najizrazitije. Ljeti bura puše najviše u toku noći i redovno poslije svake kiše koja padne po grebenima Dinarskih planina na sjeveroistoku. Po mjesecima bura je najčešće u Imotskom u veljači, a u Gorici u lipnju. Prema podacima stanice Imotski, koji se mogu smatrati kao pouzdaniji, skoro polovina  (272) svih opaženih vjetrova u toku godine otpada na buru. 
        Drugi vjetar po učestalosti je jugo, koji je radi utjecaja reljefa, vjerojatno i radi nepreciznijeg određivanja pravca u Gorici obilježen kao vjetar isključivo južnog pravaca, dok se u Imotskom pored vjetra južnog pravca javlja kao važan i vjetar jugoistočnog pravca. 




Slika 12 Učestalost vjetrova   u Imotskom           Slika 13. Učestalost vjetrova  u Gorici  
                                                                           


Vjetrovi iz istočnog kvadranta su u obje stanice vrlo rijetki, ali ipak mnogo važniji od vjetrova iz zapadnog pravca, koji su u obje stanice najrjeđi. Tako u obje stanice zimi uopće nema vjetrova jugozapadnog pravca, a u Gorici ih nema ni u proljeća. Odsustvo vjetrova zapadnog i jugozapadnog pravca posljedica je reljefa. Greben Biokova i drugi sporedni grebeni ogradili su u tom pravcu i ne dopuštaju da vjetrovi tog smjera prodru u Imotsko polje. Radi ovakvog utjecaja reljefa ovdje se slabo osjeća i ljetni maestral.
        Iz režima vjetrova se također vidi da ovo polje podliježe naizmjeničnim utjecajima primorja i kontinenta. Kontinentalni su utjecaji jači ljeti i zimi i ogledaju se u većoj čestini bure, dok su marinski utjecaji jači u proljeće a naročito u jesen i donose ih vjetrovi iz  južnog kvadranta. Kao u termičkim prilikama, tako se i u režimu vjetrova vidi da Imotsko polje podliježe jakim mediteranskim utjecajima. 
        Iako raspored učestalosti vjetrova u obje stanice pokazuje u glavnim linijama iste osobine ipak se u pojedinostima mogu  konstatirati neke razlike koje su posljedice razlika u položaju samih mjesta. U Gorici su skoro jedini vjetrovi koji imaju pravac Sjever-Jug, tako da vjetrovi ostalih pravaca nemaju značaj. U Imotskom postoji  nešto veća raznolikost osobito što se tiče vjetrova iz Južnog kvadranta. Pored južnog vjetra u Imotskom, zimi, u jesen a donekle i u proljećima dosta veliki značaj i jugoistočni vjetar. Imotski leži dosta visoko na otvorenom rubu polja i reljef manje utiče na pravce vjetrova. Naprotiv, Gorica se nalazi niže i zbog utjecaja reljefa skoro se i ne osjeća vjetar jugoistočnog pravca već samo južni. Smatramo da su ove razlike u položaju i uzrok što je učestalost bure u Imotskom znatno veća (272) nego u Gorici (193), dok je naprotiv učestalost južnog vjetra u Gorici nešto veća (159 prema 146).
        Tišine su u obje stanice najčešće u jesen a najrjeđe u proljeće. Jesenje tišine su posljedica uspostavljene ravnoteže između utjecaja mora i kopna. U zimskoj polovici godine one su nešto češće nego u ljetnoj. Ako se međusobno usporede stanice Imotski i Gorica, onda se može  konstatirati da je broj tišina u Gorici redovno veći nego u Imotskom (godišnje: Imotski 515, Gorica 641). Kao što se vidi iz izlaganja toplotnih prilika, tako se može vidjeti i sada po vrsti i učestalosti vjetrova da Gorica, radi svog povoljnijeg položaja, ima nešto blažu klimu. Dalje će se vidjeti kako stoji padalinama.


PADALINE


        Da bi klimatski značaj rasporeda padalina bio što jasniji, uzeće se najprije raspored i tok oblačnosti u ovom području. Raspolagali smo sa podacima stanice Imotski za period od  1927-1936, a za Goricu od 1897-1913 godine zaključno.


tablica br. 5  Oblačnost u Imotskom (I) i Gorici (G)  


	

	1.
	2.
	3.
	4.
	5.
	6.
	7.
	8.
	9.
	10.
	11.
	12.
	God.
	Kol.
	Srednja temperatura.
	I.
	5,7
	5,2
	5,8
	5,5
	5,2
	3,5
	2,2
	2,2
	3,4
	4,7
	5,6
	5,9
	4,5
	3,7
	

	G.
	4,1
	4,4
	3,8
	3,9
	3,4
	2,8
	1,7
	1,5
	2,7
	3,4
	4,0
	4,5
	3,4
	3,0
	Srednja za obje stanice
	 
	4,9
	4,8
	4,8
	4,7
	4,3
	3,1
	1,9
	1,8
	3,0
	4,0
	4,8
	5,2
	3,9
	3,4
	Maksimalna
	I.
	8,6
	7,1
	7,7
	6,6
	6,0
	5,2
	3,5
	3,3
	6,0
	5,7
	7,0
	8,2
	4,9
	5,3
	  
	G
	6,4
	6,3
	4,8
	5,7
	5,2
	4,1
	3,1
	2,8
	4,7
	5,4
	6,5
	6,9
	3,9
	4,1
	Minimalna
	I.
	3,2
	3,3
	3,3
	3,7
	4,0
	2,2
	1,0
	1,2
	1,4
	3,4
	3,7
	3,7
	4,3
	3,0
	 
	G.
	2,4
	2,3
	2,4
	2,1
	1,4
	1,2
	0,8
	0,4
	1,2
	2,0
	2,3
	2,3
	2,6
	2,0
	

        Iznijeli smo u tablici broj 5 i srednje vrijednosti za obje stanice. Ukoliko se vrijednosti među stanicama ne slažu to je vjerojatno posljedica raznovremenog i nejednako preciznog opažanja, jer je teško pretpostaviti da bi dvije stanice na međusobnom odstojanju od 6,5 kilometra i onakvim međusobnim položajima kao što su ove mogle pokazivati upadljive razlike u oblačnosti i padalinama. 
Iz navedenih podataka se vidi da se Imotsko polje odlikuje malom oblačnošću, jer je prosječna samo nešto više od trećine (Imotski 4,5, Gorica 3,4; prosječno 3,9) neba prekriveno oblacima. Ljetna polovina godine odlikuje se vrlo malom oblačnošću i za dva ljetna mjeseca može se reći da su redovno sa vedrim nebom (srpanj i kolovoz 1,9 i 1,8 ). Maksimum temperature dobro se poklapa sa minimumom oblačnosti. Sporedan minimum javlja se u Gorici u ožujku, u Imotskom u veljači. Radi ovog neslaganja, u prosječnim vrijednostima za obje stanice sporedni minimum nije izražen. Sekundarni minimum oblačnosti sigurno izaziva buru. U zimskim mjesecima oblačnost je znatno veća nego u ljetnim ali nije velika (zima: Imotski 5,6, Gorica 4,3; jesen: Imotski 4,6, Gorica3,4).
Maksimum oblačnosti pada na prosinac i ne poklapa se sa minimumom temperature (siječanj). Ako se usporede mjesečne vrijednosti za vjetrove i oblačnost, onda se vidi da su one u međusobnoj vezi. U mjesecima  kada je najčešći jugo i oblačnost je najveća, a obratno stoji sa čestinom bure. Oblačnost znatno varira u onim mjesecima koji se odlikuju velikim srednjim vrijednostima  (prosinac: Imotski između 8,2 i 3,7; Gorica između 6,9 i 2,3 i tako dalje). 


Sl. 14. Godišnji tok oblačnosti u Imotskom (1) i Gorici (2) od 1897. godine do 1913. godine.
Naprotiv mjeseci male oblačnosti imaju i male amplitude (lipanj: Imotski 2,5 a Gorica 2,3). Jesen pokazuje nešto manju oblačnost  (Imotski 4,6 i Gorica 3,4) od proljeća (Imotski 5,5 i Gorica 3,7), što je od velikog značaja za one kulture koje radi dozrijevanje ploda traže jaču insolaciju u jesenjim mjesecima.
        Raspored oblačnosti je u tijesnoj vezi sa rasporedom padalina. Srednje vrijednosti padalina za Imotski izvedene su prema opažanjima u periodu od 1923. do 1935. godine a za Goricu prema periodu od 1895. do 1913 .godine zaključno. Godišnja količina padalina u obje stanice je dosta velika (Imotski 1355 a Gorica 1405 mm). Kako podaci ovih stanica potječu iz različitih vremena a teško je pretpostaviti da na njihovom malom međusobnom odstojanju može biti velika razlika u količinama, to mislimo da će sredina (1375 mm) između ovih vrijednosti najbolje odgovarati stvarnim prilikama. 
Tablica broj 6  Količina i godišnji raspored padalina u Imotskom (I) i Gorici (G) u milimetrima


	

	1.
	2.
	3.
	4.
	5.
	6.
	7.
	8.
	9.
	10.
	11.
	12.
	God.
	Srednja količine.
	I.
	110
	110
	118
	96
	78
	62
	28
	56
	84
	151
	250
	196
	1355
	

	G.
	140
	128
	124
	124
	93
	75
	46
	45
	107
	171
	171
	181
	1405
	Najkišovitiji mjeseci
	I.
	316
	205
	231
	152
	140
	157
	66
	289
	203
	288
	407
	346
	1696
	

	G.
	420
	225
	285
	361
	184
	218
	95
	164
	297
	326
	389
	410
	2036
	Najsušniji
mjeseci
	I.
	-
	17
	2
	19
	18
	12
	-
	4
	5
	47
	7
	70
	1136
	

	G
	40
	24
	44
	31
	2
	13
	-
	2
	6
	30
	15
	33
	965
	Amplitude
	I.
	316
	188
	229
	133
	122
	145
	66
	285
	198
	241
	400
	276
	560
	

	G
	380
	201
	241
	330
	182
	205
	95
	162
	291
	296
	374
	377
	1071
	

	

	

	

	

	

	

	

	

	

	

	

	

	

	

	

slika 15.  Raspored padalina u Imotskom  prema opažanjima od 1923. do1935. godine         
Sl. 16. raspored padalina u Gorici prema opažanjima od 1895-1913 godine


Raspored padalina se u općim linijama dobro poklapa sa rasporedom oblačnosti, ali se u pojedinostima pokazuju vrlo interesantne razlike. Srednje vrijednosti za obje stanice kao i pojedinačne pokazuju u jesen znatno manju oblačnost (4,0) od proljetne (4,6) dok je kod atmosferskih taloga obrnut slučaj; vrijednosti za proljeće (318) su znatno manje od jesenjih (468 mm).


Tablica broj 7 Srednje vrijednosti izvedene iz podataka za Imotski i Goricu u milimetrima  
1.
	2.
	3.
	4.
	5.
	6.
	7.
	8.
	9.
	10.
	11.
	12.
	God.
	125
	119
	121
	110
	86
	68
	37
	52
	96
	161
	211
	188
	1375
	

Minimum oblačnosti pada na kolovoz a minimum kiše na lipanj; ovo je vjerojatno posljedica ranih jesenjih kiša koje često počinju već krajem kolovoza. Maksimum padalina pada na studeni (211), a maksimum oblačnosti zakašnjava i pada na prosinac (5,2). Sporedan minimum padalina je u veljači i posljedica je učestalijih bura u ovom mjesecu. Sekundarni maksimum u ožujku je u vezi s proljetnim periodom vjetrova iz južnog kvadranta. Po godišnjim dobima najmanje padalina pada ljeti (157 milimetara, oblačnost 2,3), zatim dolazi proljeće (317 milimetara, oblačnost 4,6), pa zimi (432 milimetara, oblačnost 5,0), dok je najviše padalina vezano za  jesen (468milimetara, oblačnost 4,0). Skoro je dvije trećine (900 milimetara) godišnje količine padalina u zimskoj polovici godine, dok u ljetnoj polovici pada znatno manje (468 milimetara). Kao i oblačnost  tako i raspored kiša stoji u vezi sa rasporedom vjetrova. Mjeseci sa većom količinom padalina odgovaraju većoj učestalosti vjetrova iz južnog kvadranta, a kad je veća učestalost bure smanjuje se i količina kiša. Iako se mediteranski karakter klime Imotskog polja ogleda i u drugim elementima, on se najbolje vidi u rasporedu i količini padalina. 
        Količine padalina vrlo su promjenjive po godinama i mjesecima. U kišnim godinama padne u ovom području preko dva metra padalina (1900. godine u Gorici 2036 milimetara), dok u sušnim godinama padne manje od jednog metra (1913. godine u Gorici 965 milimetara). Nisu rijetki ljetni mjeseci (srpanj, kolovoz) bez padalina, a 1925 godine u Imotskom nije ni u siječnju bilo padalina. S druge strane može u jednom mjesecu pasti skoro pola metra padalina (420 milimetara u Gorici, siječanj 1920. godine). Dok su čitavi mjeseci bez kiša, dotle u jednom danu padnu ogromne količine (175 milimetara u Imotskom 13,. 11. 1935. godine). Relativno velika količina padalina u toku godine (1375 milimetara) padne prosječno  u 99 dana, a 266 dana je bez padalina. Ovakav raspored padalina ima veliki utjecaj na hidrografske i antropo-geografske osobine. 
        Vidi se da svi klimatski elementi pokazuju mediteranski karakter. Mediteranski utjecaj se ogleda i u dosta blagim zimama. Prema opažanjima u Gorici samo su 4 dana u godini sa snijegom. U toku 32 godine, za koliko imamo podatke o temperaturi u Imotskom, samo jedan mjesec je imao negativnu vrijednost (-1,2, - veljača 1929. godina), a srednja temperatura najhladnijeg mjeseca siječnja dosta je iznad nule (3,8). Ljeta su naprotiv dosta topla i imaju malu količinu padalina. Jeseni su znatno toplije od proljeća, Ističu se manjom oblačnošću ali znatno većom količinom padalina. 
        Prema temperaturnim razlikama između Imotskog i Gorice, a donekle i prema razlikama u rasporedu vjetrova,  konstatira  se da se mjesta duž sjeveroistočnog ruba polja odlikuju nešto blažom klimom. Ova su mjesta bolje zaštićena od surovijih kontinentalnih utjecaja koji u ovu područje prodiru sa sjevera. 
        Sa geografskog stanovišta je od osobitog interesa utvrditi, kojim putem prodiru mediteranski utjecaji u Imotsko polje.  Najkraće odstojanje između Imotskog, glavnog mjesta ovog kraja  i mora između Promajne i Makarske, iznosi u pravoj liniji oko 23 kilometra, ali ova blizina nije utjecala na mediteranski karakter klime Imotskog polja.
Greben Biokova sprječava da najkraćim putem prodru marinski utjecaji u ovo područje. Ovo možemo lako provjeriti na taj način, što u pravcu i najkraćeg odstojanja od mora postoji stanica Zagvozd, koja ima dug period opažanja (od 1896. do 1913. i od 1923. do 1936. godine). Zagvozd leži na većoj nadmorskoj visini (450 metara), a u pravoj linije je udaljen od mora manje od 10 kilometara i pored ovako male udaljenosti od mora, siječanjska temperatura je u njemu samo 2,8 stupnjeva, dakle, za jedan stupanj niža od odgovarajuće temperature u Imotskom. Ovolika razlika ne može biti posljedica nejednake apsolutne visine, i kad bi obje stanice imale isti kontinentalan položaj. I razlika među srednjim godišnjim  temperaturama    (Imotski 13,6 °, Zagvozd 12,8 °) iznosi također skoro jedan stupanj. Naprotiv razlika među temperaturama  najtoplijeg mjeseca (Imotski 24,0°, Zagvozd 23,6°) znatno je manja. Veća kontinentalnost Zagvozda ogleda se i u naglijem opadanju temperature u jesenjim mjesecima što je od velikog značaja za poljoprivredu osobito u gajenju onih kultura koje traže  blagu jesen. Kultura loze  u Zagvozdu nema skoro nikakav značaj. U Imotskom je samo jednom zabilježena  mjesečna temperatura sa znakom minus, dok se je to u Zagvozdu više puta ponavljalo. Iz primjera Zagvozda vidi se da mjesta koja su mnogo bliža moru od Imotskog polja mogu imati znatno kontinentalniju klimu. Stanice na sjeverozapadu od Imotskog polja (Aržano) ili na sjeveru (Studena vrela i Rakitno) pokazuju još jače znakove kontinentalnosti. Iz klimatskih odlika Zagvozda jasno se vidi da mediteranski utjecaji ne prodiru u Imotsko polje najkraćim putem, već je širenje ovih utjecaja, kao što će se dalje vidjeti, uvjetovano oblicima reljefa. 


Tablica broj 8  Pregled glavnih temperatura stanica u Imotskom polju i u susjednim područjima za period 1895. do 1913. godine u stupnjevima C


	Proljeće
	Ljeto
	Jesen
	Zima
	God.
	Najhladniji mjesec
	Najtopliji mjesec
	Amplituda
	Zagvozd
	11,3
	22,3
	13,5
	1,8
	12,8
	-1,7
	27,1
	28,8
	Imotski
	12,0
	23,1
	14,6
	4,9
	13,6
	0,2
	26,8
	26,6
	Gorica
	12,7
	22,7
	13,9
	4,8
	13,5
	0,3
	26,3
	26,0
	Ljubuški
	13,7
	24,0
	15,7
	6,3
	14,9
	2,0
	27,6
	25,4
	Metković
	14,3
	24,0
	15,5
	6,5
	15,2
	2,4
	30,6
	28,2
	

        Iz navedenih podataka u tablici broj 8 vidi se da mediteranski klimatski utjecaji prodiru u područje oko Imotskog polja preko najnižeg jugoistočnog ruba polja, i to iz područja donjeg sliva Neretve. Po navedenim srednjim temperaturama dvije stanice ovog područja dosta se približavaju odgovarajućim vrijednostima u stanicama Metković i Ljubuški, koje leže u području oko donje Neretve. Naprotiv, stanica Zagvozd svojim karakterističnim temperaturama jako se izdvaja. Gorica i Imotski pokazuju  slična kolebanja klimatskih elemenata; ove se stanice nižim godišnjim i zimskim temperaturama izdvajaju od Ljubuškog i Metkovića koji su u klimatskom zaljevu Donje Neretve. 
        Depresija Imotskog polja predstavlja, dakle, dosta izdvojen ogranak klimatskog zaljeva Neretve, kojim mediteranski utjecaji prodiru dublje u kopno. Kao što smo vidjeli na primjeru Zagvozda, a to se još bolje ogleda u vrijednostima za Aržano  i Studena Vrela, ovi utjecaji ne prodiru dalje od polja. Imotsko polje predstavlja jednu oazu blaže klime, koja je više uvjetovana reljefom nego blizinom mora. 


HIDROGRAFIJA        
        Vjerojatno je najteži posao u ispitivanjima krških područja objasniti složene hidrografske prilike, jer su one tijesno vezane sa svim ostalim geografskim elementima. Pošto smo dali objašnjenje o ostalim fizičko geografskim osobinama Imotskog polja, sada ćemo, oslanjajući se na podatke vodomjernih stanica i uz pomoć ranijih rezultata, pokušati   objasniti i hidrografske osobine ovog  područja. 
        Postoji upadljiva analogija između hidrografskih i geomorfoloških osobina Imotskog polja. Kao što polje geomorfološki predstavlja izoliranu depresiju, ono je isto tako i hidrografski bar prividno skoro sasvim izdvojeno od susjednih područja. Jedini povremeni tok Suvaje[93] čini vidljivu hidrografsku vezu između ovog polja i uzvodnih depresija oko Ričica, Vira i Posušja. Ostali tokovi su endogeni, obrazuju se na jednom rubu polja a na drugom nestaju.  Takvi su tokovi Vrlika-Matica i Grudsko Vrelo-Matica[94], sa svojim slabijim povremenim pritokama.
Za vrijeme ljetnih mjeseci ova su tri toka međusobno izdvojena. Suvaja zbog vještačkih radova danas utječe samo u depresiju Blata, Vrlika ponire u mnogobrojnim ponorima od Ljubičića do zaljeva Nugla, a Grudsko vrelo ili vrilo u ponorima oko Mrkih stijena i dalje na jugoistoku. U kasno ljeto Suvaja i Grudsko vrelo sasvim presuše,  a Vrlika ostaje kao jedini stalni tok. Iz ovog se vidi da za vrijeme niskog stanja vode u ovom  području postoje tri izdvojena sliva. Naprotiv za vrijeme zimskih mjeseci nestaje granice između ovih slivova. Jarugom otječe  voda iz Blata i uspostavlja se veza između Suvaje-Blata i Vrlike, a u donjem toku razliju se Vrlika i Grudsko vrelo i čine jedinstvenu vodenu zaravninu. Izlijevanjem vode iz Vrlike i Grudskog vrela veliki dio polja biva plavljen. Najviši, izmjereni nivo poplave dosizao je apsolutnu visinu od 259, 87 metara (od 18. do 21. III. 1935. godine). Prema podacima vodomjerne stanice u Nuglu za period od 1927. do 1935. godine zaključno srednji maksimum poplava dostizao je relativnu visinu od 768 centimetara. Kota «O» ove stanice ima apsolutnu visinu od 248, 65 metara; tako poplava redovno dopiru do apsolutne visine od 256,33 metra. 
        Prema predratnim podacima maksimalna je poplava dostizala mnogo veću visinu (269,30 metara od 18. do 21. ožujka 1900. godine) a srednji maksimum za period od 1897. do 1910. godine dostizao je apsolutnu visinu od 264,80 metara.  Ovi podaci su vjerojatno pogrešni, a greška je bila najvjerojatnije u visini kote «O» kod ponora koje je bila određena sa 256,00 metara. 
Kad bi ovi podaci bili točni, onda bi redovno bili plavljeni Otok i veći dio Dubrave što nikada nije bio slučaj. Mi ćemo se radi ovoga upravljati samo po poratnim podacima, prema kojim apsolutni maksimum poplave dopre do 259,87 metara, i pri tome voda plavi 54,4 km2 ili 57 % zaravnine polja. Duž jugozapadnih i južnih strana plavljenog dijela: rubom Kongore i Bilog polja i ispod Sebišne, vidi se u ovom nivou morfološki trag najviših poplava. 
Ovi slabi abrazivni oblici izraženi su samo na onim dijelovima ruba koji su jače izloženi udarima bure. Vidjet će se kasnije da i rasprostranjene lužine ??? ukazuju da najviše poplave dopiru samo do 260 metara apsolutne visine. 




 Slika 17 Plavljeni dijelovi Imotskog Polja, Mjerilo 1: 300.000


        Poslije poplava i jedinstvene vodene zaravnine, u kasno proljeće ili rano ljeto, ponovo se izdvajaju ranije spomenuti slivovi. Izdvajaju se manje vodene zaravnine i zaostaju u Baranu i zaljevu Kongore, odakle otječu kroz slabije ponore. 
        Glavna je, dakle, hidrografska karakteristika Imotskog polja da je veći dio njegove zaravni plavljen. Glavni problem koji se time nameće jest: zbog čega nastupaju poplave. Postoji više mogućnosti i o njima ćemo redom govoriti da bismo lakše i sigurnije utvrdili prave uzroke. Poplavu mogu izazvati: atmosferska voda, zaravninsko pritjecanje, voda koja izvire u samom polju, pomjeranje krške izdani ili hidrografskih zona i najzad poplava može biti izazvana nesrazmjerom pritjecanja i oticanja, radi malog kapaciteta ponora. Važno je pitanje, koliko na poplave utječe sastav zemljišta. Ako su uzroci različite prirode treba utvrditi kako se oni međusobno isprepliću. Ovo su glavna pitanja na koja ćemo odgovoriti u daljnjim izlaganjima. 
        Kakav je odnos između poplava i padalina najbolje će se utvrditi ako se usporedi kolebanje njihovih prosječnih vrijednosti za jedan isti period. Za određivanje kolebanja nivoa poplava, mislimo, da je najpogodnija vodomjerna stanica na Nugle, najnižem  dijelu plavljenog zemljišta. Ova stanica radi od 1927. godine i kota «O» ima apsolutnu visinu 248,65 metara. Za padaline uzet ćemo stanicu Imotski danas jedinu u području polja koja ima veoma uredna opažanja. 
Tablica broj 1 Kolebanje padalina u Imotskom i poplave u Polju (vodomjerna stanica u Nuglu),  za period od 1927. do 1935. godine.




	1.
	2.
	3.
	4.
	5.
	6.
	7.
	8.
	9.
	10.
	11.
	12.
	Padaline u mm
	121
	104
	120
	96
	93
	56
	19
	60
	94
	177
	235
	209
	Poplave u cm
	549
	575
	635
	592
	435
	203
	Suho
	Suho
	Suho
	Suho
	379
	505
	

        Iz podataka u tablici broj 1 vidi se da padaline, kao što smo i ranije konstatirali pokazuju dva maksimuma (studeni i ožujak) i dva minimuma (lipanj i veljača). Kod poplave pak vidimo samo jedan maksimum, a u toku četiri ljetna i jesenja mjeseca (srpanj, kolovoz, rujan i listopad) bilo je slučajeva da je Polje sasvim suho. Iako je zimski minimum kiša dosta izražen, poplava stalno raste u toku cjele zime, doduše nešto usporenijim tokom. Iz ovog se vidi da padaline nisu jedini uzrok poplave. 
slika 18 – kolebanje nivoa Tihaljine, Vrlike i vode u Nuglu i raspored padalina u Imotskom od 1927.  do 1935. godine. 
Brojevi lijevo označuju  vodostaje u centimetrima, desno količine padalina u milimetrima. 1, Tihaljina; 2, Vrlika; 3, Nuga (kolebanje od sredine lipnja do sredine studenog ima teorijski značaj, jer je bilo slučajeva da je u tim mjesecima Nuga potpuno suh) i 4, raspored padalina u Imotskom.
Mi ne poričemo vezu padalina i poplava, jer je količina padalina i u toku zimskih mjeseci dosta velika. Veza padalina i poplava se vidi i po tome što maksimumi poplava ne padaju redovno u isti mjesec; tako ima slučajeva da padaju u prosincu (1932. i 1934. godine) u siječnju (1929. i 1933. godine) ili zakašnjava do travnja (1928. godine), prema rasporedu padalina u dotičnim godinama.
        Da bi vidjeli kakav je odnos između padalina i kolebanja nivoa poplave i vodostaja u tokovima ovog  područja navest ćemo jedan konkretan slučaj:  27. kolovoza 1934. godine pala je u polju i u susjednim područjima, poslije relativne suše (12 dana ranije nije bilo uopće padalina)  velika količina padalina  (Tomislavgrad 185,0, Studena vrela 190,1, Imotski 160,0, Klobuk 182,9 milimetara). Ovaj je primjer dobar, jer ni slijedeća četiri dana nije bilo kiše. Već slijedećeg dana poslije kiše vodomjer na Suvaji u Prološcu pokazuje 142,0 prema samo 2 centimetara dan ranije, na Vrlici na Kamen Mostu  45, prema 30 dan ranije  ili -12 centimetara dan prije kiše i na Tihaljini 74 prema 30 centimetara dan ranije. Da vidimo kako su ove kiše utjecale na nivo poplave, to jest na vodostaj stanice u Nuglu. Još 27. kolovoza Nuga je bio potpuno suh, ali prvog dana poslije kiše vodostaj je već 100 centimetara. Kiše su, dakle, izazvale izdizanje vodostaja u tokovima a u  samom polju početak poplave. Razlike se pokazuje tek slijedećih dana. Vodostaj na Suvaji slijedećih dana naglo opada na 80,40,30 centimetara i tako dalje; na Vrlici na 18,10,0 centimetara i tako dalje; dok vodostaj na Tihaljini raste još jedan dan (76 centimetara) i slijedećih dana opada na 73,71,64 centimetara i tako dalje. Potpuno se drukčije ponaša vodostaj poplave. Dok sljedećih dana vodostaj na tokovima opada, u Nuglu raste na 150,300,350,400 cm itd. Iz ovog se primjera jasno vidi da padaline nisu jedini uzrok poplave, jer je ona progresivno rasla, iako slijedećih dana nisu zabilježene kiše ni na jednoj okolnoj stanici.                                                                                                                                                                                 
            Već iz navedenog primjera mogli bi smo zaključiti da kolebanje vodostaja na tokovima ovog područja stoji u tijesnoj vezi sa rasporedom padalina. Zakašnjavanje je neznatno u navedenom slučaju, osim kod Tihaljine, samo jedan dan. Da bi odnos rasporeda kiša i kolebanja vodostaja  u rijekama bio jasniji, usporedit ćemo tok srednjih vrijednosti padalina  u Imotskom i srednjih vrijednosti vodostaja na okolnim tokovima.
Iz tablice broj 2 vidi se da i u prosječnim vrijednostima potvrđuje ono što smo u pojedinačnom primjeru konstatirali  za odnos vodostaja na tokovima i padalina. Vodostaji pokazuju dva maksimuma i dva minimuma koji se dobro poklapaju sa maksimumima  i minimumima padalina. Glavni maksimum pada u jesen (studeni i prosinac), a sporedni u proljeće (ožujak), glavni minimum je ljeti ili u ranoj jeseni  (kolovoz ili rujan) a sporedni zimi (siječanj). Jedino jesenji maksimum kod Tihaljine zakašnjava za jedan mjesec iza maksimuma kiša.
        Tablica broj 2  Raspored padalina u Imotskom i kolebanje vodostaja na glavnim tokovima ovog područja za period od 1923. do 1935. godine


	1.
	2.
	3.
	4.
	5.
	6.
	7.
	8.
	9.
	10.
	11.
	12.
	Padaline u mm
	110
	110
	118
	96
	78
	62
	28
	56
	84
	151
	250
	196
	Suvaja[95] u cm
	17
	16
	22
	16
	9
	7
	4
	3
	3
	14
	36
	28
	Vrlika
	24
	17
	33
	17
	8
	-0,8
	-10
	-15
	-17
	-5
	38
	38
	Tihaljina
	79
	78
	87
	80
	73 
	56
	42
	30
	32
	43
	79
	89
	

Ljetni minimum kod svih tokova odgovara minimumu padalina u tom razdoblju. Ovo vjerojatno nastupa uslijed toga što prve kiše, krajem kolovoza padaju poslije dugih suša i žega i uslijed toga ne mogu izazvati naglo povećanje vodostaja u tokovima. Nema sumnje da Suvaja, kao alogeni tok i ostali endogeni tokovi velikim količinama vode koje donose, u velikoj mjeri izazivaju poplavu. Ali, kao što se vidi, poplave se ne mogu jednostavno objasniti pritjecanjem ovih tokova jer se oni često suprotno hidrografski ponašaju, i dok vodostaj u tokovima opada nivo poplave raste. 
        I petrografske osobine zemljišta vjerojatno utječu na hidrografske prilike. Zahvaljujući vododržljivom zemljištu, od koga se sastoje depresije što leže uzvodno, Suvaja donosi ogromne količine vode. Iz depresija Ričica, Vira i Posušja donosi Suvaja s vodom i mnogo rastresitog materijala. Iz ovih depresija može Suvaja iznenada nadoći kad u samom polju i ne padnu kiše. Naveli smo ranije primjer  od  28. kolovoza 1934 godine kada je vodostaj na Suvaji poslije jedne nagle kiše iz jednog dana u drugi narastao od  2 na 142 centimetra. Još bolji je primjer 14. studeni 1925. godine. Iz podataka kišomjerne stanice u Studenim vrelima vidi se da su i ranijih dana padale kiše ali 13. studenog  na ovoj je stanici izmjereno 172,0 milimetra padalina.  Sljedećeg dana vodostaj na Suvaji  narastao je na 180 centimetara prema 96 centimetara dan ranije. Ovako visok vodostaj izazvao je poplavu u samom  mjestu Prološcu, ali  već slijedećeg dana vodostaj je pao na 80 centimetara.
U Imotskom najveća količina padalina, iako mnogo manja (90,0) palo je dan kasnije, a maksimalan vodostaj na Vrlici bio je također jedan dan kasnije (15. studeni)  i iznosi je 170 centimetara; slijedećeg dana postepeno je opadao na 155,140,130 i tako dalje. Radi petrografskog sastava, dakle, Imotsko polje preko Suvaje prima veliku količinu iz susjednih područja.  
Petrografske osobine zemljišta utječu da se ponori nalaze samo duž onih dijelova sjeverozapadnog, jugozapadnog i jugoistočnog ruba koji su sastavljeni iz čistih vapnenca. Naprotiv sa ostalih dijelova koji su sastavljeni od  dolomita sliva se u depresiju dobar dio padalina koje padnu na to zemljište. Neka vrela, kao Grudsko vrelo vezana su za kontakt dolomita i vapnenca, a možda su tim kontaktom upravljeni i odvodni kanali nekih ponora.
Iako se ovo područje sastoji od stijena koje se različito hidrografski ponašaju ipak ni ovakav sastav zemljišta ne može objasniti zašto nastupaju poplave i koje su prirode njihova kolebanja. Sastav zemljišta utječe samo na veličinu sliva ovog polja. Mi smo ranije utvrdili da je depresija polja dobila svoj današnji oblik erozijskim procesima. Iz ovoga proizlazi da je voda u geološkoj prošlosti bila svladala teškoće koje dolaze od različitih sastava zemljišta i imala mogućnost da normalno otječe i erodira. Uzrok poplave je dakle druge prirode i moramo ga dalje tražiti. 
        Da vidimo da li se plavljenje polja može objasniti Grundovom teorijom o krškoj izdani, kao što misle A. Grund (4,167) i J. Daneš (7,170). Po A. Grundu  je krška izdan vodeni nivo blago nagnut od kopna prema moru (3). Iz ranijih izlaganja je poznato da poplava dostiže maksimalni nivo oko 260 metara. Ali ovaj se nivo ne može u tim slučajevima uzeti kao opći nivo izdani u ovom području, jer se tome protivi nekoliko činjenica.
        Ranije su dana objašnjenja o geomorfološkim osobinama i postanku bunarastih ponikva oko Imotskog ali ove ponikve i u hidrografskom pogledu predstavljaju vrlo interesantan problem. U nekima su se obrazovala mala jezera, čiji nivoi  mnogo variraju po visini. Kao primjer najbolje će poslužiti Modro jezero, čiji maksimalan nivo,  ako ne uzmemo u obzir ranije spomenute podatke iz narodne tradicije o još višem nivou, dopire do 345 metara visine. Za vrijeme dugih suša jezero sasvim presuši a nivo dna ima apsolutnu visinu oko 258 metara. Prema tome za vrijeme maksimalnih poplava na kratkom odstojanju, nešto više od jednog kilometara razlika u visini između poplave u polju (260 metara) i nivoa vode u jezeru (345 metara) iznosi 85 metara. I u ostalim jezerima dubokih ponikva pokazuju se slične razlike, ali nismo imali mogućnosti da utvrdimo njihov iznos. Za vrijeme suša razlika ostaje stalno dosta velika. Kad voda u polju padne do apsolutne visine od 253 metra i povuče se u najniži dio zaljeva Nugla, nivo vode u Modrom jezeru još je na visini od 280 do 285 metra. Pažljivim promatranjem za vrijeme niskog i visokog stanja može se i bez instrumenata primijetiti da nivo vode u Modrom i Crvenom jezeru nije isti. Dok Modro jezero pokazuje velika kolebanja u visini nivoa vode, koja se kreće u granicama od 87 metara, dotle se u Crvenom jezeru ne mogu primijetiti ni približno tolike promjene. Prema podacima koje smo mogli prikupiti, nivo vode u Crvenom jezeru koleba se između 320 i 280 metara, to jest u granicama (45 metara) koje su mnogo manje nego u Modrom. Iz ovoga se vidi da razlika u nivoima ovih jezera, koja su međusobno udaljena samo 900 metara i izdvojena vapnenačkim zemljištem može biti veća od 20 metara. Ove konstatacije se ne mogu složiti sa teorijom o jedinstvenoj krškoj izdani niti sa teorijom o hidrografskim zonama, koju je Cvijić zastupao (28).
        Za vrijeme sušnih godina, u kasno ljeto presuši i Grudsko vrelo (259 metara) i drugi manji izvori duž sjeveroistočnog ruba polja; nivo vode u Krenici padne na visinu od 248 metara, Blato sasvim presuši i ukažu se Jezera (251 metar). Sa druge strane vrela Vrlike[96]  koja leže na znatno većoj visini (268 metara) izbacuju i dalje velike količine vode. Ovolike razlike u visini pojedinih vodenih zaravnina i vrela ne mogu se objasniti jednom jedinstvenom vodenom zaravnini u smislu A. Grunda.
Da vidimo, da li se poplava ovog polja vrši pomjeranje hidrografskih zona, tako da se nivo vode zimi nalazi iznad velikog dijela dna polja,  a ljeti se spusti ispod zaravnine polje, dok samo polje leži u prijelaznoj zoni. Mislimo da je i na ovo pitanje već indirektno odgovoreno. Vidjeli smo da u ovom području ne postoji jedan opći nivo do koga dopire voda; naprotiv nivoi vode su različiti i na malim odstojanjima.  Ispod stalno vodenog rezervoara Crvenog jezera, čiji nivo koleba između 285 i 325 metara postoje  na malo udaljenom i nižem ( 270 metara) rubu polja  samo povremena vrela. Poplava u polju raste, dok voda u Vrlici  pa i u samoj Tihaljini koja leži znatno niže opada. Kao što se obje razlike nisu mogle objasniti u jednom jedinstvenom izdanu, isto se tako ne mogu tumačiti ni hidrografskim zonama. Hidrografske zone u sebi uključuju i jedan opći nivo, a o jedinstvenom nivou u ovom slučaju ne može biti ni govora. 
        U svojim izlaganjima o hidrografiji krša O. Lehman objašnjavajući poplave polja u kršu, polazi sa čisto teorijskog stanovišta i uzima kao osnova zakon o spojenim posudama. Vodeći računa  samo o kapacitetu podzemnih kanala (27,88 do 92) Lehman smatra da poplave u poljima nastupaju uslijed toga što više vode pritječe kroz dovodne kanale nego što može kroz odvodne da oteče. Uslijed nemogućnosti podzemnog otjecanja može nastupiti i vertikalno izdizanje vode  na dnu polja čak i na odvodnoj strani. Kao što se vidi Lehman je izdvojio problem podzemne hidrografije i promatrao njezine reflekse na zaravnini, ne vodeći računa o padalinama na  mjestu i o eventualnom zaravninskom pritjecanju. U ranijim izlaganjima smo vidjeli da je utjecaj oba ova elementa u ovom slučaju vrlo važan a to je redovno i kod drugih polja u kršu. Ako se i pođe sa Lehmanova stanovišta, vidjet će se da se ono ne slaže sa stvarnošću. Ima slučajeva da voda u vrelima na strani pritjecanja opada  a poplava i dalje raste. Poslije velike kiše 27. kolovoza 1934. godine, o kojoj je ranije bilo govora vodostaj na Vrlici za 17 dana stalno je opadao jer zato vrijeme nije bilo kiša, dok je nivo poplave u isto vrijeme progresivno rastao.  Da ovo napredovanje poplave nije bilo izazvano nemogućnošću otjecanja podzemnim kanalima, vidi se na vodostaju Tihaljine, koja leži na malom odstojanju 2,6 kilometara i znatno niže od polja (85,64 metra). 
I na Tihaljini kao i na Vrlici vodostaj opada za 22 slijedeća dana. Kao ni teorije koje uzimaju jedan jedinstveni nivo, tako ni Lehmanovo tumačenje ne može objasniti nastupanje i kolebanje poplava u Imotskom polju.
        Iznijeta su redom razna mišljenja, stavljajući činjenice prema teorijama, a konstatirano je da se one ne mogu složiti. Ostaje još da se vidi koliko na poplave utječe kapacitet ponora. Poplave u Imotskom polju nastupaju u zimskom periodu kiša. Ali dok raspored kiša kao i kretanje vodostaja  na svim tokovima pokazuju dva maksimumu i dva minimuma, dotle kolebanje poplava pokazuje samo jedan maksimum i jedan minimum. Poplave se, dakle, ponašaju drukčije od ostalih tokova i vjerojatno je da pored padalina na njihovo kolebanje utječe neki sekundaran uzrok.
28. kolovoza 1934 godine poslije relativne suše poplava je naglo nastupila, izazvana prvom velikom kišom. Voda se slila sa strana, a velike su količine donijeli i zaravninski tokovi.  Sva voda nije mogla kroz ponore otjecati i jedan dio se ujezerio u najnižem  dijelu Polja. Jasno se vidi da je poplava u ovom slučaju nastupila stoga, što se više vode slilo u depresiji Polja i više su je donijeli zaravninski tokovi, nego što su mogli neuređeni ponori odvodnjavati. Poplava je, dakle, izazvana pritjecanjem vode odozgo, to jest  padalinama i zaravninskim pritjecanjem, a ne izdizanjem vode odozdo na više, kao što se to pretpostavlja u većini navedenih teorija. Poslije prvih velikih kiša nastupaju iznenadne poplave i nivo se naglo izdiže; u navedenom slučaju već šestog dana vodostaj u Nuglu je postigao  450 centimetara, što znači da su najniži dijelovi (do apsolutne visine od 253,15 metara) obrađene zemlje u Bilom polju bile pod vodom. Ovakve nagle poplave su upravo katastrofalne i zemljoradnik uz opasnost života izvlači iz vode nedozrele plodove i onako ograničenih kultura.  Već je i Ballif naveo da u Bilom polju propada prosječno svaka peta žetva (25,71). Navest će se još jedan primjer koji će također ukazati da su poplave izazvane nemogućnošću otjecanja kroz ponore. Poslije prvog ožujaka 1935. godine u polju i u susjednim krajevima  nije bilo znatnih kiša. Vodostaj na Vrlici opadao je u toku cijelog ožujaka (od 155 na 10 centimetara); također je opadao i vodostaj na Tihaljini (od 146 na 85 centimetara). Naprotiv nivo poplave je stalno rastao do 18. ožujka (od 1043 na 1122 centimetara[97], od 18. do 21. ožujaka bio je stalan, a u slijedećih dana postepeno opadao (krajem ožujaka 1069. centimetara).
U ovom primjeru se vidi da je poplava i dalje rasla dok zaravninski pritjecaj nije toliko opao (Vrlika, 22. ožujaka, 23, a Suvaja samo 4 centimetra), da je otjecanje kroz ponore bilo jače od pritjecanja.  U predratnim podacima stalno se uz Nuga dodaje i apozicija jezera, jer se voda u ovom najnižem  dijelu polja redovno zadržavala do početka iduće poplave, i on je presušivao samo u vrlo sušnim godinama. Danas Nuga kao i ranije ostaje najduže pod vodom, ali redovno presuši i uopće ne predstavlja jezero. Ove promjene su posljedica radova na uređenju ponora Šajnovca koji su izvršeni 1923. godine. Poslije Mlikotinih radova na otvaranju zatrpanih ponora voda u Blatu brže opada.  Od tada u vrlo sušnim godinama Blato sasvim presuši (posljednji put 1934. godine), što se prije ovih radova nije događalo. Iz ovih se primjera jasno vidi da se voda u Nuglu i Blatu skoro stalno zadržavala sama uslijed slabog kapaciteta i zatrpanosti ponora. 
        U ovom slučaju moraju se napustiti teorije i mjesto traženja uzroka u problemima podzemne hidrografije imaju se smatrati poplave samo kao posljedica slabog kapaciteta ili zapuštenosti ponora. Uostalom ovo je i prvo objašnjenje koje se čovjeku nameće, kad pažljivo promatra, pod kojim uvjetima nastaju poplave. Da je slab kapacitet ponora uzrok poplavama vidi se i po tome što one dosta brzo opadaju, kad nastupi opadanje u zaravninskom pritjecanju i to je poslije zimskog perioda kiša. Na ovaj su način poplave objašnjavali i prvi ispitivači (Ballif).
Neki pisani podaci i narodna tradicija dovode poplave u vezu sa zatrpavanjem ponora. F. Ballif i A. Gavazzi u svojim radovima navodili su pismo M. Mlikolte iz 1659. godine, u kojemu ovaj piše da je po nalogu franjevaca iz samostana na Otoku pomagao u zatrpavanju okolnih ponora[98].
Prema njegovim podacima zatrpavanje je izvršeno da bi se izazvala poplava u polju i na taj način Turci ne bi od polja imali korist, a sigurno i radi toga da voda Blata bolje zaštiti franjevačko sklonište na otoku. Mlikota je i označio i mjesta gdje se nalaze zatrpani ponori. Po ovim podacima vršio je jedan od njegovih potomaka spomenute radove na čišćenju zatrpanih ponora. Mlikota spominje da su također zatrpani i ponori u Donjem Polju  ali o ovim ponorima daje detaljnije podatke pismo, koje je napisao franjevac Franjić župnik Vrgorca, po kazivanju Jure Opačka. Original ovog pisma nalazi se kod kod dr. Mile Vukovića op. Nač. U Imotskom. Gospodin Vuković nam je ljubazno ustupio prepis ovog pisma i dozvolio da ga objavimo. Pismo glasi: 


Prilog Zaprisušenje Imotskoga Blata
U Vrgorcu na 22 Novenibra 1704 dodje pridame doli Podpisanoga odovoga varoša starac Jure Opačak Rečeni Čiča Pok. Ivana iz kozičkih Poljica Ovajese Jure rodio u Drinovcim Prije Maloga rata Na 5 godina ispostavlja ovu istinu Mnogima Mnogo korisnua ako neblizu svakomu uovu kartu Budući Ponukovan Mnogo od mene Fra Ivana franica Paroka Dase nebi ova korisna postavila uzaboravljenje većdase svrimenom očitaje inadje daklenje Kako slidi Ponori koji slijede ubilomu Poljn ikonkari Pod i Imotskim goricom i Drinovcimam i Prvi se zove Pećina Kistoku Nadistim Ponorom križ ipismo uzmi piljak od Križa ipustiga pastioće u ponor tuteje dovedena Matica kojaje progopana Aprijeje inače tekla Ovdeje bio došao paša sanekoliko vojske i činio dakopaju prvidan itjoljezi i tijaljani Drugi dan goričani Ali treći dan došli dakopaju drinovčani Evoštaće oni učiniti vidili da će oni otvoriti ponore što njima nepremi dva drinovačka kneza Grgić i Stipić iliti stipičević Dogovore se medjuse iućine viće i otidju paši pod čador i tada tomu mjestu Ostajeime čadoštje iliti šadorišće i obetaše paši 100 groša kažućmu daće Otić svi priko vrata akose ponori otvore nije tijo Paša s dušaka nida pogleda Ostupe Pak opet Obećaju 200 groša Pogleda paša preko sebe irece tute nije svijaspri Ostupe iopet dodju iobećaju 300 groša digne udilj gori Rečene tijaljčane igoričane anjimam Drinovčanima Reče ajtevikopajte ajaidem odovlen odma avi akoćete izavaliti kakoučiniše 2 vir niže šatorišća Zovese veliki vir odistoka i unjemje ponor i uovije vir dovena matica iznugla! od istoga istoka istoga vira zovese Bučalo Gdi voda Buči jersu stjene i medju tizim taka ponor oviisti starac jure opačak rečeni čiča pok. ivana spominjese štoje Bilo unjegovu ditinjstvu Ovisevir iundan prosio i otvorio štoliće čobani navlastito dica trči okolo vira jedno zadrugin igrajuse kakoje vir bijo Vrlo dabok i neimao dna upade dite ivana grgića rečenoga škontrege i nigdase zanj neznade takoga činiše stari ljudi sakriti izavalit jednom danije krvarine a druga dase neostvi ponor većga zavališe još ovi straga imenovani opačak kaže Dajeon saostali dovlačia idovaljivao velike stine i turaobi i u ovi vir iliti ponor kasnobi doli čuli Buka gdjebi pala ona stjena ona velika u vodu Nego dokasno izapano jedvobija cati irazumit; 3 u jasenu Kako amo knami viru kraju uvriotoka okolo-njega Optekla pola i gdije naie riša pola iliti greda od kamena odistoga otoka ondećete naći slobodno Ponor 4 školjić u polju Kojise zove radova odma školić pogledati kao popušći knamam zapadu Blizu kraja itilozese dovrći stjenom izruke Od svuda od nas zovese Biligreb i ovoje nasri Matice puplike ovaje svu maticu žderlo i nijese mogla zadušiti  iama iliti ponor jakov mikrut pok. Mate iz koštrića on znade jer je on otom radijo i zna kako su bili otvorili ali glavari potegli mito od drinovčana i bijoje krišo Marinić koji stoji u Slivnu i navelimu ovisuga bili našli pod radavom ili kod radave Ovi starac jure kaže daje ulazio u ovi ponor i vidijo grede sklopljene svejedna do druge vidijo nike kože ali sve raspale i nike čavline čim su pripinjane i ulazio je sa istim jurom njegovim rodijakom pokojnoga jozipa iz drinovaca Od ovi ponora je najbolji pećina i vir veliki pod šadorišćem ali je vrlo dobar radava i najviše se otvara radava i puca i puca sam ali ga drinovčani zavaljuju ali potežu mito od isti drinovčana i naši ali navlastito glavari ter tako zalud stoji niti ko smi kazati jer ovi prite bojom i drugim nepodobštinam a navlastito smrću i upaljenjem kuća u konkoru zovese čonbin ponor unj dolazi matica daga je pročistiti ždera bi i bolje da je otvuriti one u bilom polju nebi tribalo raditi o onim ugonkori jer teče iz biloga polja voda u konkoru 6 perića ponor tako se zove od ovoga gori kistoku po-daleko i oba su pod planinom a u kraju ali oba amo knamam kmoru od ovoga poslidnjega da je čcujo jure opačak da moga voli u lisu ulist Ovi drugi ponor zove se Perkovića kakonoti i oni gdi je bjla kuća čonbina zovese čonbinovac ovde je sada kuća nujića ispod kuće perkovac ponor i ovo meni imenova jure opačak pok. ivana ispovjedi ali ja fra ivan franić iz istoga vrgorca parok uovom aarušu u vrgorcu pomljivo upisa vlastitom rukom jošmise zakle jure akobi gospodin bog dao i dopustio da prisuše ona polja te bi on dočekao kao živ budućci starac da ga na to misto doveda i neka skladno i vjerno kopaju ako ga nenadju na svakom mistu gdi je on govorio i gdi sam ja upisa neka me obise o najvećem drvetu sa bosanskom ličinom i da jin je blagoslovjeno od njegove strane ali bi otio starac da ga poznadu kako no ti i jasamu štogod dok mi je ovo istumačio i kaza virno
a što ćeš i pravo je.


U ovom pismu Opačak daje podatke o  mjestu zatrpanih ponora u Bilom polju, Kongori i Pelinovcu. Pored ovih pisanih podataka u narodu živi i tradicija da su ponori u prošlosti zatrpani. Ne možemo se upuštati u raspravljanje  koliko su ovi podaci sigurni, ali je vjerojatno, da su velike promjene i nesređene političke prilike posljednjih vjekova doprinijele zapuštanju melioracionih radova u ovom polju. U rimsko doba poplave su morale biti znatno manjeg prostranstva, jer današnje poplave se šire i na dobar dio zemljišta gdje je bilo rimsko naselje u Runovićima. 
        U geomorfološkom  dijelu došli smo do zaključka da je nagomilavanje rastresitog materijala izazvalo promjene u geomorfološkoj evoluciji Imotskog polja. Promatrajući hidrografske pojave, dolazimo do analognog zaključka.  Nagomilavanje rastresitog pokrivača na dnu polja izmijenilo je ranije hidrografske prilike, kao i morfološki izgled ovog područja. Vidjeli smo da rastresiti pokrivač dijelom prekriva erozijski nivo glavine i zatrpava krške oblike u podlozi, od kojih se najveći zapažaju i u rastresitom materijalu. Slične prilike se konstatiraju i kod hidrografskih pojava. Glavna vrela, Vrlika i Grudsko vrelo, izbijaju kroz rastresito zemljište; to je neobična pojava kod ovako jakih vrela jer bi u normalnim prilikama ovim vrelima morali odgovarati veći erozijski oblici. Rastresit pokrivač je zatrpao odvodne ponore i time izazvao borbu između ujezeravanja i otjecanja vode, koja se naizmjeničnim prevagama do danas produžila. Obrazovanje mlade aluvijalne ravni, izrađene prema današnjim erozijskim uvjetima Vrlike i Grudskog vrela, ukazuje da su se ovi tokovi stabilizirali u današnjim prilikama, čija je karakteristika intenzivna poplava. Možda je ovaj proces izazvan nedavnim zatrpavanjem ponora, o čemu je ranije bilo govora. Iz naših izlaganja izlazi da bi se normalno odvodnjavanje polja moglo osigurati uređenjem postojećih i čišćenjem zatrpanih ponora, jer smo vidjeli da je voda ranije sigurno imala dovoljne ponore za otjecanje. Razumljivo je, da ovaj zaključak ima čisto teoretski značaj. 
U praksi bi to bilo vrlo teško izvesti jer pored ponora čiji se tragovi na zaravnini morfološki primjećuju ima i veliki broj takvih koje rastresiti pokrivač duboko prekriva i ničim se na zaravnini ne mogu odrediti. 
        Dodirnuli smo ranije problem hidrografske veze između polja i vrela Tihaljine. Svi dosadašnji ispitivači smatrali su tu vezu sigurnom (F. Ballif, J. Daneš, A. Gavazzi i A. Grund). Ballif je pokušavao bacanjem strugotine u ponore i bojenjem pomoću anilina naći stvarne dokaze o ovoj vezi, koja se zaista na prvi pogled nameće (25,69). Ali Ballifovi opiti nisu dali povaljan rezultat. I pored toga Ballif smatra da je ova veza sigurna; on to zaključuje uspoređujući vodomjerne podatke na Tihaljini i u polju. Nas, naprotiv, usporedbe ovih podataka dovodi na to da posumnjamo da je Tihaljina jedino nastavak podzemnog otjecanja Polja, jer se iz ranije navedenih slučajeva i srednjih vrijednosti vidi da se vodostaj na Tihaljini i nivo poplave u polju suprotno ponašaju. Tihaljina se ponaša kao i drugi tokovi i kolebanje njenog vodostaja podudara se sa rasporedom padalina. Dok  maksimalan vodostaj poplave pada u proljeće (ožujak), on na Tihaljini pada u zimu (prosinac). Iz pojedinih slučajeva smo vidjeli da dok voda u polju raste, vodostaj na Tihaljini opada; a jako otjecanje iz polja ne utječe mnogo na vodostaj Tihaljine, dakle, suprotno onome što Ballif tvrdi. 
        Ne mislimo poricati hidrografsku vezu između ponora u polju i vrela Tihaljine. Ukoliko smo mogli opaziti ova se veza najbolje vidi za vrijeme ljetnih suša kada se veći dio vode Vrlike  upotrebljava za navodnjavanje, te iz polja otječu vrlo male količine vode. Tada i u vrelu Tihaljine izbija dosta slab mlaz vode. Ova je voda vrlo mutna, vjerojatno radi spomenutih radova na navodnjavanju polja. Prestaje lupa mnogobrojnih mlinova i stupa (sprava u kojim a se zbijaju sukna). Ali s druge strane, prema navedenim podacima može se zaključiti da sva količina vode koja izbija u vrelu Tihaljine ne potječe iz Polja i obratno. S vrelom Tihaljine najvjerojatnije komunicira jedan, i to ne najglavniji, kanal kojim otječe voda iz polja. Daneševi dokazi o nekadašnjoj i današnjoj vezi nemaju ništa bitno što bi izmijenilo ovakvo tumačenje (7,193). 
        Kada smo već bili sredili gornja izlaganja o ovom interesantnom pitanju doznali smo od doktora M. Vukovića, općinskog načelnika u Imotskom da je i inž. Gerlih, šef hidrotehničkog odjeljenja Banske uprave u Splitu, vršio bojenja da utvrdi vezu između ponora Šajanovac i vrela Tihaljine. G. Gerlih nam je ljubazno dao podatke o svojim opitima. Bojanje je vršeno uraninom 1910. ili 1911. godine. Na vrelu Tihaljine bio je za osam dana stalan osmatrač, koji nije mogao ni optičkim ni kemijskim putem utvrditi tragove bojenja. Poslije deset dana tadašnji župnik u Klobuku izvijestio je da je bojena voda dva dana poslije bojenja izbila u vrelu  Klokumu, na lijevoj obali Tihaljine, kod komšiluka Poljane, blizu Popove Kule. G. Gerlih, međutim, kaže da je vezu između Šajnovca i vrela Tihaljine utvrdio 1922-23. godine, kad su  vršeni radovi  oko čišćenja ovog ponora. Da bi omogućio rad na čišćenju, naredio je da se zatvori ulaz u ponor i skrenuo vodu u Nuga. Ulaz je zatvoren oko pet sati poslije podne a oko ponoći prestale su raditi mlinice i stupe na vrelu Tihaljine. Ista pojava se ponovila pri ponovnom otvaranju ponora, jer su poslije istog vremena  mlinice i stupe počele ponovno raditi. Kao što se i ranije konstatiralo, lakše je utvrditi vezu za vrijeme niskog stanja vode, jer je osigurava kanal koji je najstalnije hranjen vodom. 
        Ostaje još jedan važan hidrografski problem o kome se mora dati objašnjenje. Ranije je bilo govora o razlikama između nivoa Modrog i Crvenog jezera, koja leže na malim međusobnim odstojanjima, zatim o razlikama među pojedinim vrelima.  A. Grund je smatrao da ova jezera nikada ne presušuju i da njihov nivo zavisi od nivoa krške izdani (4,181).  O. Lehman je protiv ovakvog Grundovog tumačenja i smatra da nivo jezera zavisi od odnosa između pritjecanja i oticanja vode (27,89). Po Lehmanu se protjecanje i otjecanje vrši u horizontalnom pravcu. 
Dno Modrog jezera je prekriveno debelim slojem mulja u kome su bunarasta udubljenja (slika 6) kroz koja voda otječe pri splašnjavanju i pritječe pri izdizanju nivoa vode; ova se  udubljenje ponašaju, dakle, kao estavele. Nivo jezera se  naglo pomjera, osobito u početku poplava, i iz dana u dan može se pomjeriti za jedan metar. Jasno se vidi da se vertikalno pritjecanje i otjecanje vrši duž posebnih kanala, čiji su otvori na dnu jezera. Kad bi visina vode u jezeru odgovarala općem nivou izdani, onda se ovakvo pritjecanje i otjecanje ne bi moglo primijetiti. Dalje će se vidjeti zašto nastupaju razlike u visini nivoa između Crvenog i Modrog jezera, strane Modrog jezera su prekrivene naslagama sipara koji svojim finijim sastojcima ometaju ili usporavaju otjecanje vode iz jezera. Siparske naslage su vrlo velike na svima stranama jezera osobito sjeveroistočnim pa bi prema tome podjednako sprečavale  pritjecanje kao i otjecanje vode  kad bi se i jedno i drugo vršilo samo u horizontalnom pravcu. Razlike u visini nivoa ovih jezera ne mogu se objasniti ni Lehmanovim tumačenjem o nejednakom pritjecanju i otjecanju vode.
        Vodeći računa o navedenim činjenicama, glavno pitanje vode, pored slabog slivanja sa strana vrši se sa dna, to jest u vertikalnom pravcu, a u istom pravcu najveći dio vode i otječe poslije periode kiša. Jezera su u vezi sa sistemom podzemnih kanala, iz kojih voda pod velikim hidrostatičkim pritiskom, izazvanim većim pritjecanjem vode izbija kroz otvore na dnu jezera.  Kad pritjecanje vode oslabi i sprovodni kanali preuzmu odvodnu ulogu, počinje splašnjavati nivo jezera. A. Gavazzi spominje da se sa južnog ruba Crvenog jezera vidi kako voda sporo teče u horizontalnom pravcu izbijajući iz jednog horizontalnog kanala  (2,29). Mi smo također sa istog mjesta više puta promatrali Crveno jezero za vrijeme niskog ljetnog stanja i nismo mogli primijetiti ovakvo kretanje. Kad smo se dva puta spuštali do samog nivoa vode, u ožujku 1937. godine za vrijeme visokog stanja i u srpnnju iste godine, za vrijeme srednjeg stanja, nismo ni uz najveću pažnju mogli primijetiti kakve bilo tragove sličnog kretanja. Stanovnici susjednog sela Glavine, koji dobro poznaju jezero i u njemu love ribu, rekli su da ni oni nikada nisu mogli primijetiti slično kretanje. Prema njihovom kazivanju postoji na južnoj strani pećina, koju nismo također vidjeli ni prvi ni drugi put. 
Ni sami seljaci ne poznaju dobro ovu pećinu, jer se, kažu, vidi samo ljeti za vrijeme niskog stanja vode, a tada oni rijetko silaze jer ne mogu doprijeti do samog nivoa vode i loviti ribu, o njoj su im «pričali stari ljudi». Prema ovim podacima, kada se nivo jezera izdigne do otvora pećine  počne izbijati i vrelo Jažva ili jaža kod crkve u Glavini, a presuši kad nivo jezera splasne ispod otvora. U vrijeme kad smo se drugi put spuštali do nivoa vode Jažva je već bila presušila, pa ipak nismo vidjeli pećinu. Kako nismo mogli primijetiti nikakav trag horizontalnog kretanja niti dobiti koji siguran podatak u prilog tome,  smatramo da voda izbija  i otječe u Crvenom jezeru pod istim prilikama pod kojima i u Modrom.
        Na pitanje: zašto nivo vode u Modrom jezeru može biti niži i viši od nivoa vode u Crvenom jezeru? – Može se odgovoriti kada se imaju u vidu  morfološke razlike strana ovih depresija. Strane Modrog jezera su prekrivene debelim naslagama sipara koji sprječavaju  naglo otjecanje vode u horizontalnom pravcu. Strane Crvenog jezera su gole  vapnenačke zaravnine  i voda  nesmetano otječe kroz manje ili veće pukotine u njima. Na sjevernoj strani jezera, u apsolutnoj visini od 295 metara, vidi se pećinski kanal, koji je u vrijeme našeg drugog silaska bio samo jedan metar iznad nivoa jezera. Kanal se prema unutrašnjosti postepeno spušta ali nije prohodan, jer je ispunjen vodom  do istog nivoa do koga i jezero, te za vrijeme visokog stanja otječe voda i ovim kanalom. Uslijed horizontalnog gubitka vode nivo Crvenog jezera ne može se nikada izdići do one visine do koje dopire nivo Modrog Jezera, niti se kolebati u onakvim razmjerima.         
S obzirom na veliku dubinu Crvenog jezera otpada pretpostavka da se nivo vode u Modrom jezeru izdiže do veće visine uslijed jačeg pritiska koji bi vršila voda većeg sistema sprovodnih kanala. Depresija Crvenog jezera spušta se u vrlo veliku dubinu, a kako nivo ovog jezera ne splašnjava do one visine do koje u Modrom jezeru, imamo razloga zaključiti da je sistem kanala, koji odgovara Crvenom jezeru znatno veći i obilniji vodom. Ovom ide u prilog i veća blizina vrela Vrlike, koja, kao što je poznato, prema drugim vrelima pokazuju analogne razlike. Hidrografske osobine dubokih jezera dobro se dakle slažu sa ranijim izlaganjima o postanku samih depresija. Kao što su depresijama po rubu, po postanku i obliku analogne bunaraste depresije u nanosima dna polje, tako ova ulegnuća pokazuju i slične hidrografske osobine; i depresije dna polja imaju osobine estavela. 
        Hidrografske osobine bunarastih ponikva Imotskog polja ne mogu se složiti sa teorijom o jednom hidrografskom nivou. Ova jezera pokazuju individualne hidrografske osobine, koje stoje u vezi sa stadijem njihovog morfološkog razvitka i veličinom sistema podzemnih sprovodnih kanala koji im odgovaraju. Hidrografske razlike u jezerima istog morfološkog stadija mogu poslužiti kao mjerilo o veličini i aktivnosti njihovih sprovodnih kanala. Ovako tumačenje hidrografskih odnosa u Imotskom polju lako objašnjava zašto su neka niža vrela slabija i zašto ranije presuše, dok viša vrela Vrlike i dalje izbacuju velike količine vode; time je razumljiva i pojava da dva susjedna vrela pokazuju jasne znakove individualnosti.
        J. Daneš smatra da jedan dio vode iz Imotskog polja podzemno otječe prema Cetini a glavni prema Neretvi (7,165). Poslije ovog što smo iznijeli o hidrografskim osobinama Imotskog Polja i što se vjerojatno može  dobrim dijelom primijeniti i na druge krške terene, ne možemo se upuštati u raspravljanje ovog pitanja. Kretanje vod kroz podzemne kanale može biti suprotno zaravninskom kretanju; zbog toga  i povlačenje granice između dva udaljena zaravninska toka izgleda prema današnjem poznavanju krške hidrografije nemoguće. Vidjeli smo da razni podaci upućuju na to da ne postoji direktna i isključiva hidrografska veza  između Imotskog polja i neznatno udaljene Tihaljine;   otuda ima još manje izgleda da bi se što pouzdanije moglo reći dokle dopire sliv Cetine.   


BILJNI POKRIVAČ
        Biljni pokrivač je u tijesnoj vezi  sa petrografskim sastavom zemljišta i klimatskim prilikama. 
        Vidjeli smo da se pojedini dijelovi Imotskog polja međusobno razlikuju po sastavu, a u manjoj mjeri i po klimatskim prilikama. Imotsko polje izdvaja se od okolnih krajeva relativno blažom klimom što je posljedica jačih mediteranskih utjecaja, osobito u toku zimske polovice godine. Iz klimatskog pregleda je poznato, da je ovo područje dosta izloženo hladnim i suhim naletima bure koji znatno utječu na biljni pokrivač i stvaraju razlike u njemu. Sjeveroistočne strane su više izložene sunčanom zagrijavanju i bolje zaštićene od bure nego jugozapadne, osojne strane. Padine i podnožja sjeveroistočnog ruba odlikuju se pojedinim biljnim vrstama  koje, kao što ćemo vidjeti, uspijevaju radi navedenih klimatskih prilika. 
        Sastav zemljišta ima također veliki značaj za biljni pokrivač. S obzirom na sastav, Imotsko polje može se podijeliti na tri dijela: vapnenačke i dolomitske terene i rastresiti pokrivač dna. vapnenačke stijene se poglavito kemijski rastvaraju a na velikim padinama i mehanički (strane bunarastih ponikva) raspadaju. U jednom i drugom slučaju količina finog, rastresitog zemljišta («crvenice»), vrlo je mala. Dolomitske stijene su više podložne mehaničkom raspadanju. Produkt ovog procesa su bjeličaste i posne naslage «pržine», koje su znatno deblje nego naslage crvenice i zadržale su se poglavito po pukotinama, na zaravnima i blažim padinama, gdje su manje izložene spiranju. 
Rastresiti pokrivač dna polja daje jedino pedološku osnovu za razvoj biljnog svijeta. Kao što je iz ranijih izlaganja poznato, i pojedini dijelovi dna polja međusobno se znatno razlikuju. U nižim dijelovima   oko toka Vrlike su debele naslage finog materijala, koje su u plavljenim dijelovima bogate produktima organskog raspadanja, Starije i više naslage koje poplave na zahvaćaju, odlikuju se svijetlom bojom i siromašne su sličnim produktima. Dijelovi bliže ušću Suvaje pomiješani su sa grubljim riječnim šljunkom i ispod sjeveroistočnog ruba i sa materijalom od plazina. 
        Uz spomenute klimatske i pedološke razlike veliki značaj imaju i razlike koje se javljaju kao posljedica veće ili slabije količine vlage. U vapnenačkim terenima, radi ranije nabrojanih hidrografskih osobina, količina vlaga je vrlo mala, iako masnije naslage crvenice zadržavaju vlagu bolje no grublje naslage pržine. Ali veće raspolaganje i debljina naslaga  pržine nadoknađuju im ovaj hidrografski nedostatak. I u pogledu vlažnosti dno polja pokazuje povoljnije uvjete. Debeli pokrivač omogućava duže zadržavanje vlage, osobito u onim dijelovima, koji su sastavljeni od finijih naslaga. Tamo, gdje su ove naslage pomiješane sa grubim materijalom, propustljivost zemljišta je mnogo veća i manja količina vlage ima znatan utjecaj na biljni pokrivač. Kako su razlike u relativnoj visini pojedinih dijelova dosta male, to se ne mogu izdvojiti biljni pojasevi, izazvani razlikama u visini. 
        Na osnovi navedenih petrografskih, klimatskih i hidrografskih razlika može se Imotsko polje fitogeografski podijeliti u tri dijela. U biljnom pokrivaču izdvajaju se sjeveroistočna i jugozapadna strana Polja, a od njih se znatno razlikuje samo dno polja.  S druge strane, radi navedenih razlika u sastavu i hidrografskim osobinama i pojedini dijelovi pokazuju jače razlike. 
        Sjeveroistočni rub polja je uglavnom, osobito u sjeverozapadnom  djelu sastavljen od vapnenca. Viši, vapnenački dijelovi su jako okršeni i imaju malu količinu rastresitog materijala, zimi su izloženi jakim burama  a ljeti intenzivnom zagrijavanju. Ovi dijelovi padaju u oči sivom bojom golih vapnenačkih zaravnina i siromašnog biljnog pokrivača. Sa ove sive zaravnine odskaču zeleni otoci vještačke borove šume (u bližoj okolici Imotskog). Među biljnim vrstama, koje su se prilagodile ovako oskudnim uvjetima, prevladavaju jasen (Fraksinus ornus) i grab (Caprinus betulus), koje na mjestima sa većom količinom rastresitog zemljišta osobito na zonama dolomitskih stijena potiskuje hrast. U bolje zaklonjenim dijelovima rastu u velikom broju rašeljka (Prunus avium) i razno trnje u kome osobito kupina (Rubus fruticosus) i žestica (Paliurus australis).
Na zemljištu gdje je uništen šumski pokrivač i po pukotinama u kojima su se zadržale male količine rastresitog materijala vide se razne vrste trave među kojima prevladava vrijesak (Caluna vulgaris). U dobro zaklonjenim mjestima kao na prisojnim stranama Modrog jezera, u Borku i iznad Gorice javlja se kadulja (Salvia officinalis) i još neke slične vrste, koje karakteriziraju mediteransko područje. Na dolomitskom zemljištu u jugoistočnom  dijelu uspijevaju iste biljne vrste ali je biljni pokrivač u usporedbi s vapnenačkim dijelom znatno bujniji. Na blažim padinama šumski pokrivač je redovno razvijen u formaciji šibljaka, u kojoj dominira hrast. Ovaj šibljak je ostatak uništenog šumskog pokrivača. Na jače nagnutom zemljištu su razne trnovite biljke i stjenovita vegetacija, u kojoj se javljaju mnoge mediteranske vrste (iznad Gorice). Biljni pokrivač sjeveroistočnog ruba polja razlikuje se prema sastavu i nagibu zemljišta, a na njemu se javljaju i pojedine mediteranske biljke, i to na mjestima dobro zaštićenim od hladnih kontinentalnih utjecaja. Ove prijelazno mediteranske osobine sjeveroistočnog ruba vide se u vrstama kulturnih biljaka, jer u krajevima, dobro zaklonjenim od sjevernih utjecaja uspijeva i donosi zreli plod maslina (Marčin dolac i Proložac); i neke druge mediteranske kulture imaju duž cijelog ovog ruba veliki značaj (smokva , badem i drugo).
        Jugozapadni rub polja razlikuje se od sjeveroistočnog pretežno dolomitskim sastavom. Jače je izložen kontinentalnim utjecajima koje donosi bura, a kao osojna strana u većem  djelu je slabije zagrijan.  
Biljni svet je zbog dolomitskog sastava relativno razvijeniji nego na sjeveroistočnom rubu. I ovdje se primjećuju razlike između bolje pošumljenih dolomitskih zona i vapnenačkih grebena. Biljne vrste ostaju uglavnom iste kao i na sjeveroistočnom rubu ali vjerojatno radi drukčijeg sastava hrast potiskuje druga stabla.  Glavna razlika prema sjeveroistočnom rubu je u tome što je biljni pokrivač bolje razvijen i biljke koje karakteriziraju mediteransko područje susreću se jedino na vrlo zaklonjenim mjestima. Suprotne strane, sjeverozapadna i jugoistočna imaju osobine i jedne i druge uzdužne strane i čine prijelaz između njih.
        Po biljnom pokrivaču dno polja se jasno odvaja od ruba. Većom količinom rastresitog zemljišta ono daje mnogo povoljnije uvjete za razvoj vegetacije, ali su ovi uvjeti znatno izmijenjeni obilnom ili slabijom količinom vode. Jasno se izdvajaju plavljeni i neplavljeni dijelovi Polja. Na neplavljenim dijelovima koji su sastavljeni od bjeličastih naslaga, biljni pokrivač je primitivan i tu su hrastove šume (Lug, Galića ograda, Dubrava i Otok u Grudskom polju). Na mjestima gdje je šumski pokrivač uništen vide se trnje i livade koje su zelene samo u proljeće i jesen. Manji dijelovi ovog višeg zemljišta pretvoreni su krčenjem u obrađeno zemljište. Hrastove šume ne prodiru u plavljeni dio polja. Šljunkovito zemljište bliže ušću Suvaje danas je sasvim obrađeno i teško bi bilo odrediti njegov prvobitni biljni pokrivač, ali sudeći po manjim ostacima između vrela Vrlike i Prološca, može se zaključiti da je on bio isti kao na  neplavljenim dijelovima dna polja. Otok, kod Runovića, iako nije plavljen nema hrastovih šuma vjerojatno je da su one sasvim iskrčene zbog potrebe za zemljištem, jer je Otok skoro obrađen. 
        Kako je veći  dio dna Polja plavljeno, moglo bi se očekivati razvijenu hidrofilnu vegetaciju (vrbe, jablani i drugo). Ona je međutim vrlo ograničena u prostranstvu. Zastupljena je u podnožju sjeveroistočnog ruba, oko glavnih  vrela (Vrlike, raznih vrela između Glavine i Donjih Vinjana), zatim duž tokova Vrlike, Grudskog vrela i njihovih važnijih pritoka. Voda spomenutih vrela i tokova pruža uvjete za život ovih stabala. Plavljeni dio polja je dobro obrađen i teško bi bilo reći kakav je bio njegov prirodni biljni pokrivač. Zaključujući po biljnom pokrivaču najnižih dijelova (Nuga), koji zbog kasnog otjecanja vode nisu obrađeni, vegetacija u ovim dijelovima nije bila barska. Poslije naglog otjecanja vode zaravninski dio zemljišta se brzo osuši a uslijed toga se obrazuje dosta čvrsta kora koja daljnjim sušenjem ispuca i vegetacija uopće ne izbija.
Ovako naglo sušenje zemljišta također pokazuje da otjecanje vode iz polja ne nastupa uslijed sporog i postepenog spuštanja temeljnice, već zbog naglog otjecanja kroz ponore. Kad voda iz polja oteče, nakvašeno zemljište brzo gubi vlagu koju ne mogu nadoknaditi podzemne rezerve izdani. Rasprostranjene lužine po niskim dijelovima ruba označavaju visinu do koje dopru poplave. Nizovi jablana i bora ne dopiru do najnižih dijelova tokova, što vjerojatno sprečavaju duge i duboke poplave. Nešto drugačije stoji sa Blatom koje, iako ni izdaleka ne predstavlja onoliku zaravninu kao plavljeni dio Donjeg polja, ima mnogo veći značaj za razvoj prave barske vegetacije; to je vjerojatno posljedica sporijeg otjecanja. Na malim dubinama zaravninu Blata prekrije zelenilo barske vegetacije, koja postepeno ugine kada oteče voda. 
        Iznijeli smo opće osobine biljnog pokrivača i njegove lokalne razlike i uzroke koje ih izazivaju. Ali današnji biljni pokrivač  po mnogim svojim osobinama nije  prvobitan. Čovjek je za mnogostruke potrebe iskorištavao biljni pokrivač i dobrim ga djelom izmijenio ali i mjestimice sasvim uništio. U pustoši opće svojine jasno se izdvajaju privatni posjedi i državni zabrani, gdje se ne smije napasati stoka ni sjeći šuma; ovi su dijelovi bolje očuvani od neracionalne sječe i uništavanja. Ali i oni predstavljaju ostatke, sačuvane od uništavanja, koja je direktno ili indirektno vršio čovjek. Pored petrografskog sastava i klimatskih osobina i čovjek je dakle doprinio današnjem siromaštvu biljnog pokrivača.  Negativni utjecaji čovjeka najviše se primjećuju na vegetaciji vapnenačkih terena jer je ona na drugim terenima radi povoljnijih uvjeta bila otpornija i brže se obnavljala. Isto tako čovjek je uništio prvobitni biljni pokrivač i na boljim terenima radi potrebe za zemljištem. Ovim radom čovjek je oteo od prirodnog biljnog pokrivača sve one terene na kojima je ovaj bio najbujnije razvijen. Pri objašnjavanju siromaštva biljnog pokrivača na krškim  terenima treba uvijek voditi računa o utjecaju čovjeka .
        U prethodnim izlaganjima smo vidjeli da razlike u razvoju, a donekle i u vrstama biljnog pokrivača izaziva u prvom redu sastav zemljišta, dok su klimatske razlike od manjeg značaja; one više određuju vrste kulturnih biljaka. Kad se baci pogled na cjelo područje onda se vidi da je biljni svijet najsiromašniji na vapnenačkim terenima, a najbujniji na naplavljenim dijelovima dna, dok dolomitski tereni čine prijelaz između njih. Biljni svijet je jasno ogledalo razlika u sastavu zemljišta. Od većih biljnih vrsta hrast je najvažnije i najrasprostranjenija biljka u području Imotskog polja i daje joj glavnu karakteristiku. On se javlja na vapnenačkim i dolomitskim terenima, kao i na dnu polja. Na boljim terenima, kao na dnu polja i dolomitima, hrast je protisnuo ostale biljke. Pored hrasta drugo mjesto po rasprostranjenosti zauzima žestica. 
        Prema podjeli L. Adamovića Imotsko  polje pripada subplaninskoj zoni (31, karta), ali, kao što smo vidjeli, u njoj se javljaju i brojne mediteranske vrste koje su se zadržale na dobro zaštićenim mjestima. Po odlikama biljnog pokrivača ovo bi područje prije spadalo u prijelaznu zonu. Njezin biljni pokrivač pokazuje znatne analogije sa klimatskim prilikama, jer je, kao i klima, u tijesnoj vezi sa oblicima reljefa. Imotsko Polje se izdvaja od susjednih područja bujnijom i pitomijom vegetacijom, što se još bolje vidi u vrstama kulturnih biljaka. 
________________
Literatura
Reljef
1. Bourcart, J.,  Nouvelles observations sur la structure des Dinarides Adriatiques, Comptes Rendus XIV-e Congrės Gėologique International, Madrid 1926.
2. Gavazzi, A., Die Seen des Karstes. 1 Teil. Abhan. d.K.K. Geogr. Ges. Bd. V, Nr. 2, Wien. 1904. 
3. Geološki zavod u Sarajevu, Tumač pregledne geološke karte Bosne i Hercegovine, sv. I. Sarajevo1906.
4. Grund, A., Die Karsthydrographi Studien aus Westbosnin, Geogr. Abh. Bd. VII, H. 3, Wien, 1906.
5. Grund, A.,  Beiträge zur Morphologie des Dinarischen Gebirges. Geogr. Abh. IX, Wien 1910.
6. Grund, A. Der Geographiche Zyklus im Karst. Z. Ges. Erdkunde: Berlin 1914. 
7.  Daneš, J., Uvodi dolni Neretvy. Sbornik Češke společnosti zemevedne. Č. 6, 7, 8 i 9, R. X1, Prag, 1905. 
8. Engelhardt H.: Novi prinos poznavanju tercijarne flore, Glasnik zemaljskog muzeja u Bosni i Hercegovini, Sarajevo 1913.
9. Katzer, F.,  Geologischer Führer durch Bosnien und die Hercegovina. Sarajevo 1903.
10. Katzer, F., Die fossilen Kohlen Bosnies und die Hercegovina. Bd. II, Sarajevo, 1921.
11. De Lagger, A., Etudes geomorphologiques sur 1' Hercegovine. Revue de Geographiec annuelle. T. III-e. Paris, 1910.
12. Magnani, M., Cotrsiderazioni sulla morfologia fluviale delta regiione di Scutari d'Albania I Uniniverso, N. IV, p. 285-301, Firenze 1935. 
13.  Milojević, Ž.B.,  Dinarsko primorje i ostrva u našoj Kraljevini, Beograd, 1933.
14. Penck, A., Geomorphologische Studien aus der Hercegovina. Zeitschr. d. D. n.O. Alpenvereins, S. 25-41, Wien, 1900.
15. Roglić, J., Biokovo, Beograd 1935.  
16. Roglić., J., Eustatički i glacioestatički pokreti, Glasnik geografskog društva. Sv. 21str. 88-99.Beograd, 1935 
17.  de Stefani,  E., I due versanti dell Adriatico. Atti dell VIII Congresso geografico italiano, voll II, Firenze 1923. 
18. Cvijić, J., Karsna polja zapadne Bosne i Hercegovine, Glasnik srpske kraljevske akademije. Sv. IX str. 59-282. Beograd  
19. Cvijić, J., Bildung und Dislozierung der dinarischen Rumpffanchen. Peterm-Miteilungen. H. VI, VII u. VIII, Gotha 1909. 
20. Cvijić, J., Geomorfologija, II. deo Beograd 1924. 
21. Schubert, R., Geologija Dalmacije, Zadar 1909.
Klima
1. Bosnisch-hercegovinische Landesregierung: Ergebnisse der meteorologischen Beobachtungen an den Landestationen in Bosnien- Hercegovina 1897-1912, Wien 1899-906, Sarajevo 1907-13.
2. Zavod za meteorologiju u Sarajevu: Podaci meteoroloskih opažanja u Bosni i Hercegovini u godini 1913. Sarajevo 1924.
3.  K. K. Ministerium fur offentliche Arbeiten: Jahrbuch des hydrographischen Zentralbureaus (Das Gebiet der Gewësser Dalmatiens). Wien 1896-912.
4. Ballif, Ph., Vasserbauten in Bosnien and der Hercegovina. I Teil, Meliorationsarbeiten und Cisternen im Karsgebiete, Wien, 1896.
5. Katzer, Fr.,  Karst und karsthydrographie. Zur Kunde der Balkanhalbinscl. H. 8, Sarajevo 1909.
6. Lehmann, O., Die Hydrographie des Karstes. Enzyklopadie der Erdkunde. Leipzig und Wien, 1932.
7. Cvijić, J., Hydrographie souterraine et evolntion morphologique du karst. Recueil des Travaux de I'lnsiitut de Geographie alpine. T. VI, i. 4, Grenoble, 1918.
8. K. K. Ministerium für offertliche Arbeiten: Jahrbuch des hydrographischen Zentralbureaus (Das Gebiet der Gewässer Dalmatiens), Wien 1896-912.
9. Ministarstvo gradjevina, Hidrotehničko odelenje: Izveštaji o vodenim talozima, vodostajima i količinama vode za 1923-1935. Beograd 1925-1936.
Biljni pokrov
1. Adamović, L., Die pflarazenwelt der adrialender. jena, 1929.
Karte
1. Vojni geogr. institut kraljevine Jugoslavije: Makarska, Mostar – 1: 100000
2. K. K. Militär-Geographisches Institut: Spezialkarte der öster.-ungar. Monarchie 1 : 75.000, Z 32, C XVI, Imotski und Makarska, Z. 32, K. XVII.Kočerin und Mostar


Popis fotografija


Fot. 1.        Zaravan Gornjeg Prološca iz Posuškog polja prema Gornjim Vinjanima
Fot. 2. Pregib iznad Imotskog kojim je zaravan Gornjeg Prološca izvijena prema ravni polja. U desnom dijelu Borak. Depresija u eocenim laporima
Fot. 3. Klisura Suvaja usječena u zaravni Gornjeg Prološca. Odsjeci u gornjem dijelu  nastali zbog nejednake  otpornosti vapnenca
Fot. 4. Područja velikih ponikvi iznad Blata
Fot. 5. Reljef na dolomitnom zemljištu iznad Nakla. Ističe se mlađa ponikva Bilog jezera
Fot. 6. Aluvijalne ponikve Jezerine (Zdilarova jezera) pored vrela Vrlike
Fot. 7. Modro jezero za vrijeme srednjeg stanja vode. Lijepo se uočava bubrežast oblik udubljenja (snimak komande vazduhoplovstva u Mostaru)
Fot. 8. Pogled iz Imotskog na Donje polje za vrijeme poplave. Na sredini vodene površine vidi se otok, a u prednjem dijelu su poplavne livade  pored Donjih Vinjana. 


________________
O BROJU I UZROCIMA GLACIJACIJA[99]


        Pitanje o broju i uzrocima glacijacija predstavlja sigurno najaktualniji problem u suvremenoj glaciološkoj literaturi. Pored geomorfologa, geologa, paleontologa i klimatologa na rješavanju ovog važnog pitanja rade i mnogobrojni povjesničari, geofizičari i astronomi. Potpuno različitim metodama postignuti su rezultati koji su istovjetni ili se međusobno dopunjuju; tako se suradnja raznih znanosti pokazala vrlo korisnom. Ali pored slaganja u pojedinostima postoje još uvijek vrlo velike razlike među raznim teorijama.
        Osobito su posljednjih godina izašli mnogobrojni radovi koji navode razne uzroke glacijacija i predlažu  nove podjele pleistocena. Napuštaju se ideje koje su neko vrijeme smatrane neprikosnovenim, pa se iznose nove ili vraćaju stare sa novim dokazima. Zadržavati se duže na pojedinim idejama i davati o njima sud nije moguće iz više razloga. Svrha je ovog prikaza upoznati čitaoce «Glasnika» samo sa onim idejama koje danas uživaju najveći ugled. Govoreći o ovim idejama mi ćemo navoditi samo najuglednije ispitivače i njihove glavne radove o ovom pitanju. Oni, koje pitanje više interesira, naći će se u navedenim radovima podatke i o ostalim idejama i ispitivačima. Pored općeg interesa smatramo da će ovaj prikaz dobro doći čitaocima i zbog toga što novi načini ispitivanja daju mogućnost i onima, koji ne rade u području pleistocene glacijacije, da svojim opažanjima doprinesu konačnom rješenju ovog pitanja.


I


        Dugo vremena je izgledalo da su A. Penck i E. Brükner svojom klasičnom podjelom alpskih glacijacija sasvim potisnuli ideje monoglaciologa i biglaciologa i dali konačnu podjelu pleistocena, izdvajajući 4 glacijalna (Ginc, Mindel, Ris i Virm) i tri odgovarajuća interglacijalna doba (24). I Penck – Brüknerova podjela je, kao što je u svojoj recenziji pokazao F. Zeuner (42) u tijesnoj vezi sa biglaciološkim a ova sa monoglaciološkim nazorima. Dugo međuledeno doba Mindel – Ris izrazito izdvaja i Penck Brüknerovu podjelu u dva dijela. Ova tijesna veza i prilična podudarnost objašnjavaju, zašto i danas ima ispitivača koji su uporno ostali vjerni biglaciološkim a izuzetno i monoglaciološkim idejama. Ali se ipak bez pretjerivanja može reći da su glaciološka ispitivanja u prvoj četvrti ovog vijeka vršena pod apsolutnim uplivom Penck – Brüknerovih  ideja. U raznim krajevima starog i novog svijeta nastojali su ispitivači da se njihova opažanja s tim idejama što više slože, i da nađu tragove odgovarajućih alpskih glacijacija.


II


        U posljednjih petnaest godina izišao je veliki broj radova koji Penck – Brüknerovu podjelu znatno dopunjuje, iako u osnovi ne mijenja. V. Soergel je svojim ispitivanjima lesa (27) a osobito kasnije šljunkovitih terasa (29) ukazao da je Penck – Brüknerova podjela nepotpuna i nedovoljna. Soergel je našao tragove  **  glacijacija. Do sličnih rezultata je došao i B. Eberl ispitujući šljunkovite naslage u podnožju Alpa, pri čemu je našao i tragove  glacijacija prije ginca (10 i 11).                
        Pristalice «potpune podjele» pleistocena dobili su naročiti potstreh poslije objavljivanja uvjerljivih rezultata astronomske teorije. M. Milankovića (16). V. Köppen i A. Wegener su ukazali na veliki klimatski značaj Milankovićevih rezultata (14). Kasnije je Milanković detaljno obradio svoje ideje (17). Čisto teoretskim matematičkim putem, bez meteoroloških podataka, uzimajući jedino podatak o solarnoj konstanti, izračunao je glavne srednje temperature, iz kojih se, kao osnovnog klimatskog elementa, mogu matematički ostali izračunati. Podaci «matematičke klime» vrlo se dobro slažu sa opažanjima. Radi sekularnih kolebanja elemenata Zemljine putanje (nagiba ekliptike, ekscentričnosti i astronomske dužine perihela) bili su podložni promjenama zagrijavanja pojedinih dijelova Zemljine površine i odgovarajući klimatski elementi. Milanković je pokazao da se ove klimatske promjene u toku mlađe geološke prošlosti mogu matematički izračunati, pri čemu je upotpunio i ispravio ranije rezultate. J. Grola (6 i 7) i ukazao da je neuspjeh ovog ispitivača bio samo nedostatak ličnog rada.
        Poslije prvog Milankovićevog rada Köppen i Wegener su ukazali da su za obrazovanje i održavanje ledenih pokrivača od najvećeg značaja hladna ljeta. Dokumentiranim i napornim matematičkim radom, koji je na ispitivače pleistocena ostavio najdublji utisak, izračunao je Milanković kolebanje ljetnog i zimskog zagrijavanja na svakom desetom usporedniku većih geografskih širina (250 – 750 zaključno) sjeverne i južne polulopte za proteklih 650000 godina (počevši od 1800 godine). Detaljnije je obradio, zbog ranije navedenog razloga i boljeg poznavanja glacijalnih tragova u ovim oblastima, kolebanje ljetnog zagrijavanja i većim geografskim širinama (650) sjeverne polulopte. Posljednje je rezultate predstavio dijagramom, o kome se, kao sintezi rezultata, u literaturi najviše i govori. Na dijagramu se jasno izdvaja 9 perioda sa hladnim ljetima, koje su međusobno izdvojene dužim ili kraćim periodama toplijih ljeta. Radi relativno manjeg  međusobnog razmaka mogle su se periode hladnih ljeta grupirati u četiri i dobiti nazive analogne onima u Penck – Brüknerovoj podjeli (Ginc I i II; Mindel I i II; Ris I i II i Virm I, II i III). Nova podjela se dobro slagala sa opažanjima, koja su ranije nezavisno prikupljena na terenu, osobito u pogledu Risa i Virma. Velika je prednost Milankovićevih rezultata u tome, što oni ne samo objašnjavaju uzroke glacijacija, već daju i podatke o njihovom apsolutnom vremenskom trajanju; to inače predstavlja bolnu točku geomorfološkim i geološkim ispitivanjima. Dalje je Milanković ukazao da su promjene u jačini ljetnog zagrijavanja sa sekundarnim klimatskim pojavama, koji iz toga slijede, mogle sigurno izazvati velike pleistocene glacijacije na sjevernoj polulopti i utvrđena spuštanja snježne linije osobito promjene u zemljinom albedu. Koristeći se rezultatima, do kojih je došao francuski meteorolog J. Devaux (8), dopunio je Milanković svoja računanja podatkom o smanjenju apsorbiranja sunčane energije zbog prostranih pleistocenih ledenih i snježnih pokrivača (22). Unošenjem i ovog posljednjeg podataka smatra Milanković da je njegov 25-godišnji rad na ovom polju završen (23). V. Wundt je naročito naglašavao i obrađivao ove sekundarne klimatske faktore (37 - 39).
        Uspoređeni sa Penck – Brüknerovom, Milankovićevi rezultati su pokazali veliku sličnost, ne samo u općem izgledu podjele već i u trajanju velikog broja glacijacija i interglacijacija; i sam se Milanković zadivio rezultatima, do kojih su ovi ispitivači došli čisto geomorfološkim metodama. Dugo interglacijalno doba Mindel – Ris izrazito dijeli i Milankovićevu podjelu u dva dijela. U ove podjele Ris (kod Milankovića Ris I, prije 232000  godine) je najmoćnija glacijacija..
        Na molbu Eberla, Milanković je produžio svoja računanja do 1000000 godina, što je pokazalo podudarnost sa Eberlovim ispitivanjima na terenu. Za pet novih perioda sa hladnim ljetima Eberl smatra da tri odgovaraju Donaj-glacijaciji (D. I, II i III), a dvije starije glacijacije, čiji su tragovi očuvani u otobojskim i štaufenberškim šljuncima, da padaju u pliocen. Prema tome, zajedno sa tri Donaj-glacijacije, pleistocen je trajao oko 800.000 godina. Iz razumljivih razloga Milanković svojim produženim računanjima ne pridaje onoliku točnost koliku prvim, ali smatra da rezultati ne mogu pretrpjeti bitnih promjena.
        Milanković je ukazao i na vjerojatne razloge (pomjeranje kontinenata u smislu ideja A. Wegenera, a moguće i promjene u veličini velike poluosi Zemljine putanje), zbog kojih u ranijim geološkim periodama nije redovno i često dolazilo do glacijacija. Već u početku a osobito kasnije ukazao  je Milanković da pomicanja rotacionog pola nisu mogla imati veliki utjecaj (17 – 20 i 22). Što se tiče glacijacija na južnoj polulopti, Milanković smatra da su one imale nešto drukčiji tok i intenzitet nego glacijacije na sjevernoj polulopti. Ovo je kasnije još više obradio, dokazujući i mogućnost moćnih glacijacija u ekvatorijalnim krajevima (21).
        Radi dokumentiranosti i matematičke točnosti Milankovićevi rezultati su među praktičnim ispitivanjima naišli na najbolji prijem i okupili veliki broj sljedbenika koji su na terenu nalazili dokaze za novu, potpunu podjelu. Osobito je veliki broj pristalica našla nova podjela u Njemačkoj, koja je kolijevka ranije podjele; pored Amerike i Rusije u njoj se i danas najviše radi na glaciološkim ispitivanjima. V. Soergel je rezultate svojih ispitivanja u Tiringiji uklopio u Milankovićevu podjelu, a preostale dvije glacijacije unio u skalu kao Preris i Previrm (29), iako nisu jače izražene u dijagramu kolebanja ljetnog zagrijavanja. R. Grahman je našao dokaze za potpunu podjelu u oblasti nordijske glacijacije u sjevernoj Njemačkoj (12). Pored ranije spomenutih radova Eberela, i ispitivanja  J. Knauera u području Alpa idu u prilog potpunoj podjeli (13). F. Zeuner je u svojim ispitivanjima u Šleziji i Engleskoj prikupio dokaze  za potpunu podjelu (40 i 41.). E. Scherf  je došao do istih rezultata proučavajući lesne profile u Mađarskoj (35). Pomoću dijagrama o kolebanju ljetnog zagrijavanja F. Zeuner (43) i A.C. Blanc (4) su kronološki određivali diluvijalna kolebanja obalske Italije  (5).  Pored navedenih, ima u Njemačkoj i u drugim zemljama još znanstvenika čiji rezultati idu manje ili više  u prilog potpune podjele. Među ispitivačima  B. Eberl se može smatrati glavnim predstavnikom potpune podjele.
        Dijagram kolebanja ljetnog zagrijavanja služi pristalicama potpune podjele kao putokaz. Oni u svojim ispitivanjima nastoje prikupiti što više podataka koji se s njima slažu, jer su uvjereni da je Milanković «konačno riješio pitanje uzroka glacijacija» (32) i da će se «datiranje i uspoređivanje diluvijalnih naslaga na Zemlji moći izvesti samo pomoću ovog dijagrama» (42). Kao što se vidi za potpunu podjelu su prikupljeni dokazi iz područja nordijske i alpske glacijacije kao i susjednih krajeva. Što se tiče rezultata glacioloških istraživanja na južnoj polutci koji dijele tamošnje glacijalne tragove  u četiri istovremene  alpske glacijacije. Pristalice potpune podjele pripisuju ih štetnim i neopravdanom primjenjivanju Penck- Brüknerovih sheme, kao i nedovoljnom poznavanju uopće. Istovremenost glacijacija  na sjevernoj i južnoj polutci, prema mišljenju ovih istraživača, apsolutno nije dokazana.
                                        III
        Ima još podjela diluvijalnih glacijacija i teorija o njihovim uzorcima, ali se njima u modernoj literaturi daje mali ili nikakav značaj. Mi spominjemo neke samo da bi naš prikaz bio što potpuniji.
        Podjela koju zastupa Švicarac P. Peck , nije našla pristalica među istraživačima drugih zemalja. Oslanjajući se na svoja istraživanja u švicarskim Alpama Peck,  je odbacivao potpunu podjelu (1) i dijelio diluvij u tri djela donji (Ginc i Mindel), srednji (kander i Glič) i gornji (Ris i Wirm), u svakom dijelu dakle po dvije glacijacije (2). Peck je smatrao da za njegovi podjelu ima dokaza  i u drugim perialpskim područjima. Ali je i sam Peck, izgleda napustio svoje ideje i u svom posljednjem radu kaže da su «astronomske promjene zagrijavanja dovoljne da objasne najveća zaleđivanja švicarskih Alpa» (3).     
        Ne izgleda vjerojatna ni kozmička teorija, koja uzrok glacijacija vidi u prolazu Sunca kroz nebeske maglice. Wegenerova teorija o pomicanju kontinenata  i s tim u vezi o promjenama  u granicama i jačini struja, vjetrova i dr., kao i teorije koje uzrok  traže u promjenama sastava atmosfere (ugljična kiselina i vodena para), mogu dati samo dopunska objašnjenja, a ne mogu objasniti same glacijacije. Veće značaj nisu imala ni nepotpuna i manje uvjerljiva računanja P. Spitalera. (33 i 34).
                                        IV
        Vidjeli smo da je veliki broj njemačkih istraživača, u početku nezavisno, a kasnije u vezi s njom, prikupio dokaze  za Milankovićevu teoriju  i podjelu kvartara. Pored toga, između nove, potpune podjele  i Penck-Briknerove shme  ne postoje bitne razlike, već se one naprotiv dopunjuju. Radi ovih razloga izgledalo je posljednjih godina  da će potpuna podjela postepeno i neopaženo sasvim prodrijeti i potisnuti stariju podjelu.
        U novije doba protiv potpune podjele ustao je A. Penck  tvorac ranije podjele u četiri glacijacije (25 i 26). Obzirom na njegov dugi istraživački rad i veliko iskustvo Penck je danas uopće priznat kao najbolji poznavalac diluvijalnih naslaga Europe, a upoznat je i sa izvaneuropskim prostorima. A. Penck priznaje veliku važnost i veliku matematičku točnost Milankovićevih rezultata, ali smatra kako je njihov značaj više klimatološki. Ovi rezultati, kaže Penck otkrivaju jedno novo kolebanje klimatskih elemenata, koje ranije nije bilo primjećeno, ali ta kolebanja nisu dovoljna da objasne moćne diluvijalne glacijacije. Penck smatra da za obrazovanje i održavanje  ledenih pokrivača nije samo važna temperatura otapanja rubnih dijelova (ljeto), već je potrebna i niska zimska temperatura. Niska zimska temperatura je potrebna radi održavanja i širenja ledenih pokrivača. Diluvijalnu klimu, dakle. karakterizira znatno niža godišnja temperatura. Zaključujući po utvrđenom spuštanju  snježne granice Penck misli da je temperatura Europe morala biti oko 8º niža od današnje. 
        S druge strane Penck smatra kao utvrđenu činjenicu  da su glacijacije na cijeloj Zemlji bile istovremene, što se ne slaže s Milankovićevim rezultatima. Ovom Penckovom tvrđenju idu u prilog, bar za posljednju glacijaciju, rezultati ispitivanja De Gerrove škole u Argentini i Novom Zelandu. (9).  Dalje Penck tvrdi da astronomska teorija ne može objasniti glacijacije u ekvatorijalnim krajevima koje su također bile znatne i istovremene. Šteta što Pencku  pri obradi ovog pitanja  nisu bili u potpunosti poznati posljednji Milankovićevi radovi koji ranije rezultate u tom pogledu znatno dopunjuju. (21 i 22). Penck zaključuju da astronomska teorija kao i ranije ne daje zadovoljavajuće objašnjenje. Uzrok glacijacije ne treba tražiti u promjenama na Zemlji i elementima njezine putanje, on je potpuno «vanjski». Treba naći uzroke koji objašnjavaju  istovremene promjene cjelokupnog zagrijavanja Zemlje.  Ostaje budućim generacijama da te uzroke otkriju. Slične je primjedbe postavio i astronomskoj teoriji već ranije i P. Woldstedt (36).  Ali Penck ne objašnjuje uzroke glacijacija, zbog čega Milankovićevi rezultati dobivaju osobiti značaj.
        Dok A. Penck Kritizira samo značaj koji je pridat kolebanju ljetnog zagrijavanja njegove primjedbe na geomorfološke i geološke radove, koji idu u prilog ovoj teoriji,  mnogo su teže. On je doveo u sumnju ili drugačije objasnio rezultate skoro svih ovih radova. Za očekivati je kako će ove Penckove primjedbe izazvati i  suprotna razmišljanja s novijim s novijim podacima što će doprinijeti boljem upoznavanju navedenih pitanja. 
                                        V
        Kao što smo u početku naglasili, svrha je ovog prikaza samo da upozori  čitatelje u kojem se stanju nalazi rješenje ovog pitanja. Iz izlaganja se vidi da ideje  A. Pencka i M. Milankovića imaju najveći ugled, ali je u današnjem stanju  glacioloških ispitivanja  nemoguće dati određen sud o tome, koja je podjela točnija. Svakako se može bez pretjerivanja reći da je u sadašnjim ispitivanjima primjenjivanje astronomske teorije vrlo aktualan problem, što je i razumljivo, kad se ima u vidu da Milanković ne samo dijeli kvartar apsolutnim mjerama i određuje uzroke glacijacija, već njegova metoda omogućava predviđanje klimatskih promjena u dalekoj budućnosti. Sa Zeunerom možemo konstatirati da je «primjena kolebanja ljetnog zagrijavanja na podjelu kvartara dovela do oživljavanja glacioloških ispitivanja». Kolika se važnost daje astronomskoj teoriji lijepo se vidjelo na posljednjem kvartarnom kongresu (Inqua), gdje je ona pri raspravama ovog pitanja igrala glavnu ulogu. I Penck i Milanković osnovni uzrok glacijacija nalaze u nižim temperaturama; tako izgleda, da je konačno potisnuta teorija, po kojoj bi glavni uzrok bio u većoj količini padalina.
        Dosadašnja ispitivanja u pravcu potpune podjele neosporno su pokazali da je za napredak znanosti vrlo štetno polaziti od principa, da se opažanja u raznim krajevima moraju uklopiti u jednu shemu, kao što je bio slučaj kod strogog i općeg primjenjivanja Penck – Brüknerovi rezultata. Možda ista opasnost postoji i za sljedbenike astronomske teorije, tim više što je ona obzirom na izvođenje vrlo uvjerljiva a kritički rijetkim pristupačna. Samo detaljna opažanja u raznim dijelovima Zemljine površine, slobodna od svih predrasuda moći će donijeti konačnu odluku u ovom pitanju.
        Raspored glacijacija na južnoj polulopti i u tropskim krajevima ostaje kao glavno sporno pitanje. Neosporno je da su ove oblasti mnogo manje poznate nego iste oblasti u većim širinama sjeverne polulopte, gdje također još uvijek ima mnogo praznina u poznavanju kvartara. Obzirom na veliku važnost problema, vjerojatno će skoro vrijem donijeti dobre radove, i iz ovih spornih oblasti. Ti će radovi pokazati da li se potpuna podjela u svemu slaže sa geomorfološkim nalazima i da li će konačno potisnuti Penck – Brüknerovu podjelu. Ali će na pitanje: zašto se periode sa hladnim ljetima nisu redovno javljale i prije pleistocenuma, biti mnogo teže dati siguran odgovor.


Popis glavnih radova
1. Penck, P.,  Studien über das Quartärklima im Lichte astronomischen  Berechnungen. Eclogae geologicae  Helvetiae, Bd. 31, Nr. 1 Basel 1938.
2. Penck, P., Zur Revision der Quartärchronologie der Alpen. Verhandl der III Intern. Qartär-Konferenz.                                                                        Wien 1938.
3. Penck, P., Studien über das Quartärklima im Lichte astronomischer Berechnungen. Sonderabdruck aus Eclogae geologicae Helvetiae. Vol. 31, Nr 1, Basel 1938.
4. Blanc, C. A., Low levels of the Mediterranen Sea during the Pleistocene Glaciation. Quart. Journ. Geol. Soc. of London, XCIII, London 1937.
5. Blanc, C. A., La curva di Milankovitch e la sua applicazione alla datazione assoluta dei Neandertalini d`Italia. Estratto dagli Atti della Societa Toscana di Scienze Naturali. Memorie – Vol. XLVIII. Pisa 1939.
6. Groll, J., Climate und time in their geological relations, a theory of secular change of the earth`s climate. London 1875.
7. Groll, J., Discussions on climate an cosmology, London 1889.
8. Devaux, J., L`economie radio-thermique des champs de neige et des glaciers. Paris 1933.
9. De Geer, G., Die exakte geochronologische Verknüpfung der quartären Bildungen. Verhandl. Der III Intern. Quartar-Konferenz. Wien 1938.
10. Eberl, B., Zur Glienderung und Zeitrechnung des alpien Glazials. Zschr. D. deutsch. Geol. Gesellsch. Bd. 80. Berlin 1928. 
11.  Eberl, B., Die Eiszeitenfolge im nördlichen Alpenvorlande. Augsburg, 1940.
12. Grahmann, R., Über die Ausdehnung der Vereisungen Norddentschlands und ihr. Einordnung in die Strahlungskurve. Ber. D. mach.-phys. Klasse d. Sach. Akad. d. Wissensch. Zu Leipzig, Bd. LXXX. Leipzig 1928.
13. Knauer, J., Glazialgeologische Ergebnisse aus dem Isarletschergebict. Zschr. D. deutsch. Gesellsch., Bd. 80. Berlin 1929.
14. Köppen, W.,  U. Wegener A.: Die Klimate der geologischen Vorzeit. Berlin 1924.
15. Köppen, W., Neueres uber Verlauf und Ursachen des europaischen Eiszeitalters. Gerlands. Betrage zur Geophysik, Bd. 26, Leipzig 1930.
16. Milanković, M., Theorie mathematique des phènoménes thermiques produits par la radiation solaire. Paris, 1920.
17. Milanković, M., Mathematische Klimalehre und Astronomische Theorie der Klimaschwankungen. Handb. Der Klimatologie, Bd. 1 (A). Berlin 1930.
18. Milanković, M.,  Bahnkurven der säkulären Polverlagerung. Publ. Math. De l`Université de Beograd. Bd. 1, Beograd 1932.
19. Milanković, M., Das Problem der Verlagerungen der Drehpole der Erde in den exakten und in den beschreibenden Naturwissenschaften. Publ. Math. De l`Université de Beograd. Bd. 11, Beograd 1933.
20. Milanković., M. Das Mechanismus der Polverlagerungen und die daraus sich ergebenden polbahnkurven. Gerlands Beiträge zur Geophysik, Bd. 42. Leipzig 1934.
21. Milanković, M., Neue Ergebnisse der astronomischen Theorie der Klimaschwankungen. Bull. De l`Akad. roy. Serbe, 4 A. Sciences mathematiques. Beograd 1938.
22. Milanković, M., Astronomische Mittel zur Erforschung der erdgeschichtlichen Klimate. Handbuch der Geophysik. 13. IX. Lief. 3. Berlin 1938.
23. Milanković, M., Ein neues Kapitel der exakten Wissenschaften und dessen Anwendung in den beschreibenden Naturwissenschaften. Publications mathematique de l`univerité de Belgrade, T. VI-VII, Beograd 1938. 
24. Penck, A.,  u. Brückner, E., Die Alpen im Eiszeitalter. 3. Bd. Leipzig 1901 – 1909.
25. Penck, A.,  Das Klima der Eiszeit. Verhandl. Der III Intern. Qartär-Konferenz. Wien 1938.
26. Penck, A., Die Strahlungstheorie und die geologische Zeitrechung. Zschr. D. Gesellsch. Für Erdkunde zu Berlin, H. 9/10. Berlin 1938.
27. Soergel, W., Lösse, Eiszeiten und paleolotischen Kulturen. Eine Gliederung und Altersbestimmung der Lösse. Jena 1919.
28. Soergel, W.,  Die Ursa chen der diluvialen Aufschotterung und Erosion, Berlin 1921.
29. Soergel, W.,  Diluviale Terrassen der Ulm und ihre Bedeutung für die Gliederung des Eiszeitalters. Jena 1924.
30. Soergel, W., Die Gliederung und absolute Zeitrechung des Eiszeitalters. Fortschr. D. geol. u. Paleont., H. 13, Berlin 1925.
31. Soergel , W.,  Die Vereisungskurve. Berlin 1937.
32. Soergel, W., Das Eiszeitalter. Jena 1938.
33. Spitaler, R.: Das Klima des Eiszeitalters. Prag 1921. 35. Leipzig 1932.
34. Spitaler R.,  Zur Chronologie des Eiszeitalters Gerlands Beitrage sur Geophysik, Bd.
35. Scherf E., Versuch einer Einteilung des ungarischen Pleistozans auf moderner polyglazialistischer Grundlage. Verhandl. Der III Intern. Qartar-Konferenz. Wien 1938.
36. Woldstedt,  P., Das Eiszeitalter. Grundlinien einer Geologie des Diluviums. Stuttgart, 1929.
37. Wund, W., Aenderungen der Erdalbedo wahrend der Eiszeit. Meteor. Zschr., Bd. 51. Braunschweig 1933.
38. Wund, W., Die astronomische Theorie der Eiszeiten und die auftretenden Sekundarwirkungen. Zschr. F. Gletscherk., Bd. 22, Leipzig 1935.
39. Wund, W.,   Das Reflexionmogen der Erde zur Eiszeit. Meteor. Zschr., Bd. 55. Braunschweig 1938.
40. Zeuner Fr., Diluvialstratigraphie und Diluvialtektonik im Gebiet der Glatzer Neisse. Borna-Leipzig 1928.
41. Zeuner, Fr., Die Beziehungen des englischen und franzosischen Pleistozans zum deutschen Diluvium. Verhandl. Der III Intern. Quartar-Konferenz. Wien 1938.
42. Zeuner, Fr.,  Die Chronologie des Pleistozans. Bull. De l`Acad. Roy. Serbe, 4 B, Sciences naturelles. Beograd 1938.
43. Zeuner, Fr.,  The Chronology of Pleistocene Sea levels. Ann. And. Mag. Of. Nat. Hist., 2. a s. I. London 1938.
________________
GEOMORFOLOŠKA ISTRAŽIVANJA POLJA ISTOČNE HERCEGOVINE U GOD. 1951.[100]
Znanstvena problematika i glavni rezultati


        Kao što sam u predstavcima za pomoć naveo, svrha ovog putovanja u 1951.g. bila je da prikupim materijal za opću studiju o poljima, što će biti dio monografije o dinarskom kršu.
        U toku prvog dijela (od 4. do 9. kolovoza) dopunjavao sam svoja istraživanja (iz 1950.) Popova polja. Analiza morfoloških osobina Vale pokazuje, da ona nije mogla biti otoka jezera ili tokova iz Popova polja (Katzer, Cvijić, Sholley, Snavot i dr.). Odnos polja prema sedlu Hutova isključuje objašnjenje, da je to okršena dolina Neretvine pritoke (Grund i Daneš). Moja opažanja dovode do zaključka, da se ovaj oblik može objasniti korozivnim procesima u granicama današnjih dimenzija polja. Tako intenzivan kemijski proces mogao se vršiti pod drukčijim klimatsko-biološkim uvjetima, kakvi su vladali u predpleistoceno doba. S ovom se konstatacijom slaže i analiza mlađih procesa, koji su se izvršili u toku pleistocena.
        Popovo polje po svojim morfološkim osobinama i hidrografskim odnosima predstavlja jedinstveno područje za utvrđivanje prirode krškog procesa.
        Drugi dio (10. – 12. kolovoza) ovog rada upotrijebio sam za proučavanje morfoloških osobina, osobito glacijalnih oblika na Orjenu. Poznato je, da je glacijacija na Orjenu bila naročito intenzivna i nije jasno, zašto je na drugim primorskim planinama (Velebitu, Biokovu i Lovćenu), koje su neznatno niže, tako slabo zastupana. Želio sam, uz uzroke gornje pojave, utvrditi odnose ovog masiva prema Popovu polju. Izvršena opažanja dovela su me do zaključka, da je na Orjenu bila razvijena glacijacija posebnog tipa. Zbog znatnog nagiba visokih dijelova i osjetnih termičkih razlika između hladnijih i toplijih perioda, ledenjaci su se na Orjenu lako spuštali i brzo otapali. Silne bujice odnosile su velike količine materijala i na pogodnim mjestima (Grab, Vrvanje i dr.) taložile prostrane plavine. Nije, dakle, bilo velikih ledenjaka i sporog gibanja, zato nemamo izrazitih erozijskih formi, već prvenstveno akumulacione oblike. Takva glacijacija dobro odgovara geografskom položaju Orjena. Jača razvijenost glacijacije na Orjenu je posljedica, pored veće visine i glacioeustatičkog spuštanja (do 100 m) morske razine. Zbog toga sjeverni dio Jadranskog mora je bio kopno, susjedne planine su primale malo padalina i uvjeti za obrazovanje ledenih kapa bili su nepovoljniji. Naprotiv, zbog većeg nagiba morskog dna, primorski položaj Orjena nije bio izmijenjen. Oštre crte preglacijalnog reljefa na Orjenu ukazuju, da su se u ovom kraju izvršila znatna donjopleistocenska tektonska gibanja. Poznati Grapski rasjed (od Mrcina do Arslanagića Mosta) ima značenje samo za orjenski masiv i ne produžava se na sjever od doline Trebišnjice.
        Sve ove momente sam objašnjavao i prodiskutirao sa prof. A. Blancom i J. Riđanovićem, demonstratorom Geografskog instituta. Riđanović će pod mojim rukovodstvom dopuniti istraživanja glacijacije Orjena.
        Treći i najduži dio putovanja proveo sam u visokim poljima istočne Hercegovine. Želio sam usporediti odnose ovih krajeva, koji su mi bili nepoznati, sa niskim dijelovima Hercegovine, gdje sam već ranije radio.
        Iz trijaske dolomitne zone oko Lastve, Trebišnjica prima dosta vode i okreće prema zapadu. Gornji dio ovog toka presijeca slabo poremećene, dobro uslojene, mjestimice pločaste i laporovite vapnence, u kojima su veći oblici krša slabo razvijeni (okolica Bileća). Ostaci ukliještenih ili prekrivenih eocenskih slojeva oko Plane i kod Ključa pokazuju, da je glavni dio ove serije erodiran. Preko ovog poremećenog i dijelom erodiranog reljefa staložene su slatkovodne tercijarne naslage, koje su očuvane kao male krpe u nekim poljima (Gatačkom, Nevesinjskom i Fatničkom). I ove su naslage poremećene mlađim pokretima i nakon tih poremećaja izvršeno je obrazovanje današnjih oblika.
        Poseban problem, veoma važan za glavne oblike i hidrografske odnose, predstavljaju goleme naslage konglomerata sastavljenog od raznobojnih oblutaka različite veličine. Od tih konglomerata, veoma bogatih jaspisom i tamnim pješčenjakom, sastavljeno je cijelo područje između Nevesinjskog i Dabarskog polja. Grund ih je smatrao eocenskim, što je bez sumnje netočno (kod Bileća u Nevesinjskom polju jasno se vidi razlika prema eocenskim konglomeratima, u kojima nalazimo numulite). Katzer smatra, da su to bazni konglomerati, kojima su počele tercijarne jezerske naslage. Detaljan studij tih naslaga omogućit će, da se rekonstruira okolno površje u periodu njihova taloženja, koje je bilo znatno drukčije od današnjih prilika.
        I jezerske naslage su, kao što smo rekli, poremećene. Dok su poremećaji paleogenih naslaga imali izrazito dinarski smjer SZ-JI, kod mlađih poremećaja je konstatirano odstupanje prema meridijanskom smjeru. Ovo odstupanje dolazi do izražaja u pravcu pružanja visokih polja (Gatačko i Nevesinjsko). Tek poslije ovih postjezerskih poremećaja počelo je formiranje današnjih polja, koja se ne mogu identificirati sa nekadašnjim jezerima, što su htjeli neki ispitivači. I u ovom mlađem periodu bilo je radijalnih gibanja, koja su uvjetovala prekide u erozivno-korozivnim procesima, od kojih su zaostale zaravni na različitim visinama. Za objašnjenje prirode krškog procesa naročito su važne zatvorene zaravni, kao ona oko Fatničkog polja. Naljutki na južnom vrhu Ključke udubine i dr.
        Analiza procesa i povezano promatranje oblika ukazuju, dakle, da su današnji reljef važni tektonski pokreti i erozijski procesi iz postjezerske faze.
        Kao što smo utvrdili u Popovu polju, tako se i u ovim krajevima pokazuje velika važnost specifičnih korozivnih procesa.
        Iako su geomorfološki problemi bili u mom radu središnji, prikupio sam podatke i za druga pitanja, kao vrijeme i uvjete obrazovanja današnjih hidrografskih odnosa, uzroke i posljedice uništavanja biljnog pokrova, a naročito položaj i značenje starog dubrovačkog puta. Zanimljivo je skrenuti pažnju, kako pokretno planinsko stočarstvo poznaje cijeli široki pojas do mora i uočava njegove razlike. Cvijić je udomaćio za istočnu Hercegovinu podjelu na: Humine, Rudine i Površi, idući od nižih prema višim dijelovima. Čudio sam se, da stanovnici «Humina» i «Rudina» nisu znali, da se njihov kraj tako zove. Ali sam kod stočara u Gatačkom polju našao ovo razlikovanje i oni ga lijepo objašnjavaju. Zaravni niže njihova polja, prema Bileću nazivaju «Rudine», jer tamo ranije rudi (zeleni i dozrijeva), «uman» je isto što i pitom, epitet, koji upotrebljavaju za niske dijelove Hercegovine, a i za svaki drugi kraj, koji se ističe blagom klimom. Naprotiv, nenastanjene i za periodično stočarstvo važne, više planinske dijelove, nazivaju «površ» upotrebi u značenju zaravan, kao što je prema Cvijiću uobičajeno.
        Cijeli kraj mog ljetošnjeg istraživanja bogat je specifičnim geografskim pojavama. Prikupio sam mnogo podataka, koje ću uz pojedine radove objaviti. Za što pravilnija zaključivanja bilo bi potrebno posjetiti ove krajeve u kišnom periodu, kad bi intenzitet hidrografskih pojava olakšao objašnjavanje i morfoloških procesa, koji su u međusobnoj vezi.
        Pored velike koristi, koju sam imao upoznavanjem ovog prostranog i tipičnog krškog područja, želim istaći, da sam nekoliko mlađih stručnjaka upoznao sa krškim problemima i uputio u samostalan rad.


 












GEOMORFOLOŠKA ISTRAŽIVANJA U SREDNJEM  PORJEČJU  NERETVE[101]


        Svrha mog ljetošnjeg geomorfološkog istraživanja bila je, da na osnovi sigurnijih stratigrafskih članova u području srednjeg toka Neretve utvrdim starost susjednih polja i njihov odnos prema osnovnim oblicima dinarskog krškog područja.
        U prvom dijelu terenskog rada (7. do 9. VIII. 1953.) prekontrolirao sam neke morfološke i geološke detalje u području Imotskog polja, koje sam ranije istraživao. Potrebno je bilo utvrditi (7. VIII.) odnos Imotskog polja prema zaravni Brotnjo na JI – zatim položaj tercijarne zone Vinica-Ričice-Posušje (8. VIII.) radi ocjene položaja i veze porječja Lištice, koje je bilo uži objekt mog istraživanja.
        Drugi dio rada (10.-15.VIII,) proveo sam u porječju Lištice. Polazeći iz mjesta Lištice (ex Široki Brijeg) obilazio sam teren u različitim pravcima, kako mi je to nametala utvrđena problematika. Zavala Kočerinskog polja, područje oko mjesta Lištice i glavni dio Blata leže tektonski inversno. Ispod gornjokrednih vapnenaca otvorene su u antiklinali starije naslage dolomita. Do ovog je vjerojatno došlo izvijanjem i pucanjem tjemena antiklinale. Diferenciranom erozijom udubljene su naslage dolomita, a zaostali grebeni vapnenaca. Erozijski proces je stariji od neogene jezerske faze, jer su slatkovodne naslage deponirane  preko ovog diferenciranog reljefa. Jezerske naslage su očuvane u Kočerinskom polju; imaju plitkovodni facijes i neporemećene su, ali na rubovima polja Trn, u dolini Orovnika i na sjevernom rubu Blata naslage su poremećene i imaju pad do 300. Starost jezerskih naslaga nije sigurno utvrđena, ali prema dosadašnjim rezultatima najvjerojatnije su donjopliocene, pontske starosti. Postpontski pokreti su pomladili reljef ovog kraja i otvorili novi erozijski period, u kome su formirani dominirajući oblici nastali radom egzogenih sila. U ovom mlađom periodu nastale su i prostrane zaravni – najbolje razvijene u čistim vapnencima, a zasijecaju i poremećene jezerske naslage. Bolji razvoj zaravni na vapnencima, nepovezanost s tokovima i odsustva fluvijalnog šljunka upućuju, da su one obrazovane specifičnim korozivnim procesima i pod klimatskim uvjetima, koji su bili za to povoljni. Ranije smo ukazali (Roglić: Unsko-koranska zaravan i Plitvička jezera, Geografski glasnik XIII., str. 49-68, Zagreb, 1951.), da su gornjopliocene tektonske i klimatske prilike bile naročito povoljne za formiranje korozivnih zaravni. Mlađim pokretima zaravni su izdignute i dislocirane.
        Zavale polja su mlađe od korozivnih zaravni, jer su u njima usječene. Nastale su diferenciranom erozijom tercijarnih jezerskih naslaga, a manje i dolomita i korozijom vapnenaca. Dislokacija zaravni izvršena je stepeničasto, pri čemu su oživjele stare tektonske linije. Tektonske linije nisu uvjetovale oblik novih erozijskih formi, već su ove ovisne o sastavu stijena. Alogeni tokovi Lištice i Ugrovače primaju vodu i rastresni materijal iz nepropusnih zona (paleogenih ili neogenih naslaga, a dijelom i iz dolomita), dok su u vapnencima usjekli duboke sutjeske. Na kontaktu s pojasom vapnenaca, koji ju je odvajao od Neretve, Lištica je ponirala, stvarala močvarno tlo, oko koga su korodirani vapnenci, i tako je obrazovana zatvorena zavala Blata.
        Ne mogu se, dakle, ni ovdje usvojiti opća gledanja Cvijića, prema kojima bi u današnjoj zavali polja trebalo tražiti i bazen nekadašnjeg jezera. Poremećene jezerske naslage kao i njihov petrografski sastav dokazuju, da je nekadašnje jezero imalo drukčiji položaj i dimenzije. Ne može se usvojiti ni posebno shvaćanje A. Grunda, koji je smatrao, da je Blato nastalo veoma mladim pokretima, jer u njemu nema jezerskih naslaga. Kao što smo vidjeli, u sjevernom dijelu Blata ima jezerskih naslaga, ali su one poremećene, što je slučaj i u drugim poljima, te dokazuje, da nisu taložene u zavali današnjeg oblika – ova je znatno mlađa.
        Pleistocene klimatske promjene povećale su trošan materijal, koji je donosila Lištica. Došlo je do zatrpavanja ponora i zabarivanja Blata. Ove pleistocene posljedice nisu otklonjene prirodnim putem, iako se na odvodnom kraju otvorilo više aluvijalnih ponora. Sigurno odvodnjavanje tek je postignuto probijanjem umjetnog tunela.
        Za ocjenu vremena i ritma najnovijih procesa važna je sedrena brana kod vrela Borka. Sedra, koju taloži voda vrela Borka, pregradila je dolinu periodičnog potoka Ladine. Potok protječe kroz prirodni tunel u sedrenoj brani. Novijim povećavanjem šljunkovitog nanosa Ladina zatrpava prirodni tunel i pri visokom vodostaju prelijeva se preko sedrene brane. To povećavanje nanosa šljunka sigurno je posljedica uništavanja šuma u porječju Ladine. Ali je nanos šljunka i za vrijeme glacijalne klime morao biti velik, a vjerojatno i još veći. Kako se iz tog vremena nisu iza brane očuvale konglomerirane pleistocene naslage, to znači da brana tada nije ni postojala, što je i shvatljivo s obzirom na biodinamiku sedre. I nizvodno od Borka nalazimo na Lištici tragove nekoliko sedrenih brana, koje su danas umrtvljene i većim dijelom erodirane. Mlado, antropogeno podivljavanje tokova i povećavanje nanosa uništilo je sedrotvorce i zaustavilo proces razvoja brana.
        U Blatu i dolini Lištice ima, dakle, izrazitih morfoloških tragova pleistocenalnih i postpleistocenalnih klimatskih promjena. Krajem pliocena bili su intenzivni pokreti izdizanja i dislociranja, kojima je oživjelo usijecanje u mirnom i zrelom reljefu, koji je prije toga postojao. Velike zaravni su nastale poslije pokreta, kojima su poremećene donjopliocene jezerske naslage. Stariji morfološki procesi se teško izdvajaju i nisu važni za karakteristične oblike našeg kraja. Pliocene zaravni i pokreti krajem pliocena, koji su uvjetovali pomlađivanje erozije i korozije, to su dva glavna elementa, koji se izdvajaju morfološkom analizom porječja Lištice. Za mlađe pleistocene i postpleistocene klimatske procese utvrdili smo samo neke detalje u Blatu i koritu Lištice, više podataka iz tog vremena tražiti ćemo na daljem putu.
        Treći dio puta (15. do 21. VIII.) istraživao sam osobine doline Neretve u okolici Mostara. Ovdje imamo neogene slatkovodne naslage i moćnu akumulaciju fluvioglacijalnog materijala – što omogućuje da bolje uočimo ritam i prirodu najmlađih geološko-morfoloških procesa. Slatkovodne naslage mostarske zavale snažno su poremećene i nalazimo nagibe do preko 400. Konstatirano je, da njihova donja granica dopire do 200 m ispod današnje razine mora. Sa strmih vapnenačkih padina zavale danas pritiče samo grubi šljunak, a tercijarne naslage su pijesci, vapnenci, laporci i gline, tj. takve naslage, koje se ne bi mogle taložiti u ovako maloj i dubokoj zavali. Položaj i priroda naslaga, dakle, očito pokazuju, da nekadašnji jezerski bazis nije isto što i današnja zavala. Mlađim postjezerskim gibanjima dospjele su jezerske naslage među starije vapnence. Radom diferencirane erozije toka Neretve obrazovano je proširenje u jezerskim naslagama, a u vapnencima sutjeska, npr. Između Huma i Podveležja. Pleistocenom klimatogenim procesima nataložene su u dolini Neretve velike količine fluvioglacijalnog šljunka. Postglacijalnim izdizanjem morske razine i normaliziranjem erozijskih procesa Neretva se usijeca u fluvioglacijalnim naplavinama, koje su zaostale kao terase. Interpretacija morfoloških oblika i procesa pokazuje, dakle, da je dolina Neretve mlađa od taloženja jezerskih naslaga i tektonskih pokreta, kojima su one poremećene.
        Za naš zadatak je bilo važno utvrditi, kakav je odnos velike i izrazite zaravni Dubrava-Brotnjo, dominantnog oblika oko donje Neretve, prema gore izloženim procesima. Dok su neogene jezerske naslage u mostarskoj zavali i dolini Orovnika intenzivno poremećene, zaravan oko donje Neretve  je gotovo horizontalna. Vidjeli smo, da i facijes jezerskih naslaga ne odgovara današnjem reljefu i dimenzijama zavale. Iz položaja jezerskih naslaga je očito, da ih zaravan zasijeca. Na osnovi toga slijedi, da je zaravan Dubrava-Brotnjo mlađa od jezerske faze  i pokreta, kojima su slatkovodni slojevi poremećeni, a starija od složene doline Neretve, koja je u njoj usječena. Zaravan Dubrava-Brotnjo obrazovana je, dakle, u mirnom periodu između poremećaja jezerskih naslaga i tektonskih pokreta potkraj pliocena. 
        Zaravan Dubrava-Brotnjo širi se između glavnog dinarskog grebena (Čvrsnica-Prenj) i obalskog grebena oko ušća Neretve. Nema, dakle, karakter fluvijalne zaravni, koja je prema ušću otvorena, a uzvodno se nastavlja terasom. Uz to zaravan ima najveće pružanje poprečno na tok Neretve, od Stolačkog do Čitlučkog polja (22 km zračne linije). Imamo pred sobom zaravan okruženu višim reljefom, kod koje je jače izražen tektonski dinarski smjer. Zaravan je neporemećena i izrazitija,  ukoliko su vapnenci čistiji. Na njoj nema kvarcnog pijeska, traga fluvijalne erozije. Očito je, da je obrazovana specifičnim korozivnim procesima, koji se mogu vršiti i u zatvorenim područjima, a njima u  prvom redu  podliježu kemijski čistiji vapnenci. Gornjopliocena topla klima naših krajeva bila je povoljna za ove korozivne procese.
        Gornje konstatacije su pokazale, da je za kontrolu naših rezultata potrebno upoznati prilike i u susjednom planinskom grebenu, oko srednje Neretve kao i u gornjem porječju toka. To sam u kratkom vremenu (22.-26. VIII.) mogao samo djelomično obaviti. U tom pritjecajnom kraju treba tražiti prilike, koje su omogućavale pritjecanje vode za vrijeme formiranja korozivne zaravni. Stepeničasti poremećaj vapnenačke zaravni u prelaznom dijelu prema visokom planinskom grebenu upućuje, da tamo treba tražiti žarište mlađeg tektonskog gibanja. Za ocjenu naplavnog fluvioglacijalnog materijala treba poznavati i kraj glacijalne erozije, iz koga je pritjecao. Gornji tok Neretve usjekao se u staromezozojskoj (verfenski škriljevci i donjotrijaski dolomiti), a djelomično i paleozojskoj dinarskoj jezgri. Pokrov mlađih (kreda i manje jura) i čistijih vapnenaca razbijen je u blokove i nejednako izdignut. Ovo domno izdizanje i raspucavanje je, po našem mišljenju, glavna tektonska značajka srednjeg dinarskog područja. Ovim je dana tektonska predispozicija i stvorene petrografsko-hidrografske mogućnosti za probojnicu Neretve. Pokreti su bili povezani sa izljevom vulkanskih lakolita. Procesi ovog gibanja su vršeni u postpontsko doba, ali su se i kasnije obnavljali, pri čemu su izdizani dijelovi zaravni, a Neretva nastavila svoje usijecanje.
        Glacijalni procesi na Prenju, ukoliko ih je bilo moguće u ovom kratkom vremenu upoznati, nisu bili skoncentrirani samo na cirkove, već se vršila nivacija na velikom prostranstvu, i ledenjaci se i ljeti brzo otope. To je uvjetovalo brzu evakuaciju materijala i taloženja u dolini Neretve. Glacijalni procesi na ovim planinama traže, dakle, specifično klimatsko objašnjenje. Proučavanja će u ovom pravcu trebati dalje proširiti i produpsti, jer će to unijeti novog svjetla u dosta nejasnu historiju formiranja centralnog dinarskog grebena, a naročito će objasniti specifičnosti glacijacije na našim planinama. Ovo će povezati i moja izučavanja krškog reljefa na lijevoj i desnoj strani Neretve.
















________________
 
GEOMORFOL0ŠKA ISTRAZIVANJA U GORRJEM PORJEČJU NERETVE
ZNANSTVENA PROBLEMATIKA I GLAVNI REZULTATI[102]
 
 
Tokom ljeta 1953. i 1954. vršio sam sukcesivno, uz materijalnu pomoć Jugoslavenske akademije znanosti i umjetnosti, istraživanja u donjem i srednjem porječju Neretve. Konstatirana problematika pokazala je da istraživanje treba proširiti na cijelo porječje, tako da bi se problemi u cjelini obuhvatili i našlo rješenje, koje daje logično objašnjenje kompleksa. Zadaća ovogodišnjeg rada bila je, da se upoznaju elementi reljefa u gornjem porječju i izvrši -njihovo koordiniranje sa konstatacijama istraživanja u donjem porječju. Zadaća je bila dosta teška, jer je teren vrlo prostran, prirodno vrlo surov i društveno zaostao, uz to su ovog ljeta vremenske prilike bile izuzetno nepovoljne (obilne kiše i hladnoća). Dobiveni rezultati su vrlo značajni.
Gornji tok Neretve ima dinarski smjer pružanja (SE-NV        a donji, nizvodno od nekadašnjeg ušća Rame skreće u meridijanski smjer; redovito se ističe gornji kao longitudinalni i donji transverzalni. Prividna tektonska konkordantnost gornjeg toka upućivala je, da se počeci gornjeg toka vežu za dinarsko nabiranje, a za donji traže mlađi uzroci skretanja. Iznošena su shvaćanja o vezama gornje doline Neretve i doline Vrbasa. Znatno rasprostranjenje neogenih jezerskih sedimenata u gornjem dijelu doline, upućivalo je na njihovu vezu s analognim naslagama u dolini Vrbasa i išlo u prilog mišljenju, da je donji meridijanski dio toka Neretve postao tek u mlađe jezersko doba. Promatranja na terenu znatno korigiraju ova shvaćanja i nameću drukčije objašnjenje.
Jezerske naslage gornjeg porječja Neretve nisu raspoređene prema današnjim elementima reljefa. Ove naslage su poremećene, te prema svome položaju kao i facijesu ne odgovaraju današnjim elemenentima, reljefa. Dopiru do velikih visina (u dolini Neretvice preko 1000 m, tu visinu prelaze i u izvorišnom dijelu Rame, a prema podacima Fr. Katzera od tih naslaga su sastavljeni najviši dijelovi Raduše - 1956m!). Jezerske naslage su, dakle, znatno iznad sedala, po kojima se traže veze između nekadašnjih jezera (Makljen 1123 m). Neopravdanost veze današnjeg smjera toka Neretve i pretpostavljenih tercijarnih jezerskih bazena očita je i prema samom rasprostranjenju jezerskih naslaga. Pojasi jezerskih naslaga sijeku se pod različitim kutovima s tokom Neretve npr. u dolini Neretvice, ili su naslage zaostale postrance i visoko iznad današnjeg toka. U pojedinostima, dakle, gornji tok nije konkordantan s geološkom građom.
Facijes, poremećaj i topografski položaj jezerskih naslaga upućuju, dakle. da su u doba njihova deponiranja morfološki odnosi bili znatno drukčiji i da je dolina Neretve mlađa od njihova taloženja i poremećaja. Sve upućuje, da je dolina mlađa od donjeg pliocena, pošto novija geološka istraživanja konstatiraju, da su najmlađe jezerske naslage pontske starosti. Sva naša dosadašnja istraživanja upućuju, da su elementi reljefa mlađi i nismo mogli, naći morfološke elemente starije od pliocena. Smatramo da bi se trebalo osloboditi uvriježenog gledanja, da se pri određivanju starosti egzogenih elemenata reljefa podcjenjuju razmjere geoloških vremena. Krajevi naših istraživanja su u geološki mladom i labilnom kraju, a egzogeni procesi stalno mijenjaju ranije morfološke elemente - oba faktora uvjetuju mladost reljefa.
Smjer doline Neretve formirao se sredinom  pliocena na reljefnoj osnovi koja je bila neovisna o zavalama, u kojima su se taložili sedimenti, koje nalazimo u njenu porječju. Kao što je   prošle godine konstatirano u području Prenja i Čvrsnice, stariji stratigrafski članovi (verfenske naslage, vapnenci i dolomiti trijasa i vapnenci jure) od kojih se sastoje planinska uzvišenja, nisu intenzivno poremećeni već predstavljaju izdvojene dijelove prvotnog pokrova. Mlade i manje otporne jezerske naslage između njih često su intenzivnije   poremećeni, već predstavljaju izdvojene dijelove prvotno povezanog pokrova. Mlađe i manje otporne jezerske naslage između njih često su intenzivnije poremećene - mikrotektonski pojavi. Ovakva tektonika je posljedica domnog izvijanja srednjodinarske zone, kojim je u pojasu Bitovnje i Vranice izbila paleozojska osnova. Između tih raspuknutih blokova vapnenačko-dolomitskog pokrova našla je Neretva put, dobivajući vodu sa nepropusne osnove. Izdizanje osnove vršilo se i u mlađoj geološkoj prošlosti i vjerojatno se nije još smirilo. Oscilacije ovog gibanja uvjetovale su rasijecanje i pomlađivanje doline Neretve i njenih pritoka.
U transverzalnom profilu doline gornje Neretve dolaze do izražaja dva različita dijela: gornji otvoreniji dio i donji dublji - uža pomlađena dolina. Ovi različiti dijelovi se najbolje vide u područjima nepropusnih stijena gornjeg Boraca, okolici Uloga, kraju oko ušća Ljute. Naprotiv, u sutjeskama kroz otpornije dolomite i vapnence ovi se dijelovi teško ili uopće ne moga izdvojiti - pojava koju redovito konstatiramo. Dno doline prvog stadija leži u gornjem Boraču na oko l000 m. Profil ove starije doline bio je zreo i strane blage. Na tim blagim padinama smještena su glavna naselja. Ovom zrelom stadiju odgovara prostrana zaravan, koja je naročito izražena u vapnencima oko Kalinovika. Njena veza za vapnenačke stijene upućuje na korozivnu prirodu postanka, za što je period stabilnosti bio naročito pogodan. U nemirnom i pretežno od dolomita sastavljenom dijelu doline, između Borača i Župe, tragovi ovog starog 
stadija su slabije očuvani, a sigurno su i mlađim tektonskim i erozijskim procesima jače oštećeni. Reljef okolice Bjelimića odgovara ovom stadiju. Zreli reljef u nepropusnim stijenama oko gornje Rakitnice odgovara također ovom starijem stadiju. Zakoni diferencirane erozije već su u ovom stadiju određivali osnovne elemente reljefa, a planinski vapnenačko-dolomitski blokovi su utjecali na klimatske prilike i koncentraciju tokova.
Dublji, mlađi dio dolinskog profila ima znatno strmije strane; erozijski period, koji ga je formirao, trajao je znatno kraće vrijeme. Bio je prouzročen gibanjima, koja su uvjetovala pomlađivanje reljefa. Nema mogućnosti bližeg vremenskog određivanja, kada se dogodilo ovo gibanje, odnosno pomlađivanje reljefa. Svakako je starije od pleistocene glacijacije, jer su fluvioglacijalne naslage staložene u ovom mlađem dijelu doline; to znači, da je pomlađivanje reljefa izvršeno prije zaleđivanja na okolnim planinama. Pomlađivanje reljefa je, dakle, uvjetovano gibanjima zemljišta, koja su prethodila glacijacijama - pojava koja je općenito konstatirana.
Za reljef doline naročito je značajna glacijacija na okolnim planinama i procesi s njome povezani. Morfološka istraživanja na Bjelašnici, Zelen-gori i Visočici potvrđuju konstatacije, do kojih smo prošle godine došli na Čvrsnici i Prenju. Geografska širina i ekspozicija su odlučujući faktori za karakter glacijacije na planinama oko gornje Neretve. Planine su zadržavale vlagu, koju su donosili vjetrovi s mora i padale su velike količine snijega, koji se za relativno toplog ljeta na jugozapadnim, osojnim stranama uglavnom otapao i Neretvi su pritjecale ogromne količine vode i materijala. Na ovim prisojnim stranama nisu formirani pravi ledenjaci. U najvišim dijelovima planina prevladavali su procesi nivacije (utjecaji snježnog pokrova i zamrzavanja zemljišta). Velike količine vode nosile su sa sobom i mnogo materijala, koji je omogućio intenzivno usijecanje tokova sa strmim padom (Rakitnica).
U doba glacijacija Neretva je, dakle, periodično nosila goleme količine vode i trošnog materijala. Visoke vode su omogućile transport prema donjim dijelovima te je taložen uglavnom nizvodno od sutjeske između Čvrsnice i Prenja. Uski profili u sutjeskama otežavali su transport, te je dolazilo do akumulacije u uzvodnim proširenjima. Takve su prirode i akumulacione terase u proširenju između Konjica i ušća Rame (danas uglavnom potopljene). Najveći akumulacioni oblici su na ušćima pritoka, koje su dolazile iz krajeva, gdje su glacijalni utjecaji bili jači. Prevaga stijena, koje se lakše troše (laporaca, pješčenjaka, škriljaca i dolomita) u sastavu gornjeg porječja Neretve objašnjavaju intenzivno drobljenje pri prijenosu i lakši transport prema udaljenijim donjim dijelovima.
Jedino je na osjenjenim dijelovima planinskih vrhova dolazilo do formiranja pravih cirkovskih ledenjaka, koji su bili najbolje razvijeni na Zelengori. Tome je pridonosila dinamika preglacijalnog reljefa i sastav, u kome znatan udio imaju nepropusne i hladne verfenske naslage. Vode tih ledenjaka otjecale su prema Bosni, odnosno Drini.  
Klimatogeni procesi tokom pleistocenih glacijacija modificirali su morfološke procese formiranja doline Neretve i uvjetovali akumulacione oblike donjeg i srednjeg toka. Ovi oblici, nekonkordantni sa današnjim prilikama, još nisu uklonjeni, što ukazuje na njihovu mladost.
Dolina Neretve je, dakle, formirana tokom pliocena i prije pleistocene glacijacije. Udubljivanje doline je u vezi s općim izdizanjem i izvijanjem srednjeg Dinarskog gorja. Glacijacija je unijela samo modifikacije i detalje, koji nisu bitni za opći izgled doline.
Kraj, koji smo ljetos istraživali, neobično je značajan s općeg geografskog gledišta. Iako je u današnjem životu vrlo izoliran i zaostao, u njemu ima elemenata, koji upućuju na potpuno suprotno značenje i ulogu. Okolne planine su ispasišta hercegovačkih Humljaka od najstarijih vremena. U novije doba izbija sukob između stanovnika okolnih dolina i Humljaka. Humljaci brane svoje životne interese naslijeđenim pravom, i stanovnici okolnih dolina opravdano ukazuju, da ni oni ne mogu živjeti bez planine i stoke i ne osporavaju Humljanima pravno prvenstvo. Na mnogo mjesta (kao u gornjoj Rakitnici) humljački stan je u neposrednoj blizini stalnih dolinskih se1a. Humljak opravdano dokazuje, da on bolje iskorištava planinu, jer on uzdržava toliko stoke, koliko je mogu ljeti planine prehraniti, a zimi na siromašnim pašnjacima Humina nađe najnužniju hranu. Naprotiv, stanovnik okolnih dolina može držati toliko stoke, koliko je može u kući prehraniti za nekoliko zimskih mjeseci. Humljačka stoka se dobro snalazi na ljetnim planinskim ispašama, a stoka okolnih stočara oboli, «zajuži» i strada, ako je se spušta radi zimovanja na humljačke pašnjake.
Iz rečenog očito izlazi, da su humljačka stočarska gibanja veoma stara, i da im prirodni uvjeti dobro odgovaraju. Na ove stare veze ukazuju i historijski spomenici. Duž stočarskih putova od Humina do planina redaju se nekropole stećaka, koje na, danas pustim planinskim predjelima (i na 1700m!) zadivljuju svojim dimenzijama i ljepotom. Možda bi u nužnom stočarskom pacifizmu, društvenoj hijerarhiji i dugoj prošlosti tog života i trebalo tražiti objašnjenje tih zanimljivih spomenika.
Žarište ovog migracionog stočarstva je, dakle, u niskoj i pitomoj Humini, a ne na planini. Obrnuto shvaćanje i stalno zadržavanje u planinama dovelo je do nužnog smanjenja količine stoke i drugih neželjenih posljedica.
Ovi opći rezultati biti će razrađeni u posebnim radovima.




 


















________________


PRILOG POZNAVANJU GLACIJACIJE I EVOLUCIJE RELJEFA PLANINAMA OKO SREDNJE NERETVE[103]


        Uvod. – U diskusiji na Trećem kongresu geografa Jugoslavije (1953.) jedan je istaknuti stručnjak za geomorfološka pitanja izrazio sumnju, da li su goleme šljunkovite naplavine u dolini Neretve fluvioglacijalnog porijekla. Ova je sumnja, s obzirom na količinu i prostorne odnose, razumljiva. Objašnjenje ovih naplavina, kao i onih u donjoj dolini Morače, zahtijeva poznavanje preglacijalnog reljefa i prirode glacijacije. Svrha je ovog priloga da pridonese rješavanju tog složenog problema.
        Goleme šljunkovite naslage nalazimo u dijelu doline Neretve nizvodno od sutjeske, a manje i u samoj sutjesci. Neobično je da su uzvodno od sutjeske očuvane samo male hrpe fluvioglacijalnog nanosa. 
        U naplavinama oko Neretve nalazimo sastojke od vapnenaca i gabra, stijena, koje prevladavaju u brdima oko sutjeske, tj. srednjeg dijela rijeke. Gornje porječje Neretve sastavljeno je pretežno od škriljevaca, dolomita, čiji se sastojci lakše drobe i dalje transportiraju, te je razumljivo da su se ove finije naplavine manje očuvale.
        Generalna objašnjenja glacijacije za sve primorske planine i analogije s današnjim odnosima ne zadovoljavaju. Danas obalski lanci Velebita (1758 m) i Biokova (1762) zadržavaju isto toliko količine padalina kao i planine oko sutjeske Neretve. Međutim ni tragovi glacijalne erozije ni količina transportiranog materijala ne odgovaraju razmjerima u porječju Neretve. Očito je da su prilike tokom pleistocenog zahlađivanja bile drugačije. Razlike između Orjena (1895 m) i Lovćena (1749 m) i sjevernijih primorskih obalskih planina ne mogu se objasniti samo visinskim odnosima.
        Godine 1951. promatrao sam osobine i odnose glacijalnih procesa na Orjenu i došao sam do uvjerenja, da su regionalni klimatski uvjeti i osobine preglacijalnog reljefa i sastav terena imali presudnu ulogu. Gornje su spoznaje potvrđene proučavanjem reljefa planina oko Neretve. Ograničit ćemo se na planine oko srednjeg dijela, tj. oko sutjeske, jer su one ne samo najznačajnije za glacijalne pojave u porječju Neretve, već su i veoma pogodne za upoznavanje prirode oledbe naših primorskih planina uopće. Na planine oko gornjeg toka pozivat ćemo se samo da ukažemo na međusobne razlike i istaknemo specifičnost istraživačkog kraja.
        Oblici fluvioglacijalne i glacijalne akumulacije. – Počinjemo sekundarnim morfogenetskim procesom, jer se on u našem kraju naročito ističe 
        Velika proširenja Bišća i Bijelog polja oko donje Neretve ispunjena su debelim naslagama grubog šljunka, u kome prevladavaju oblici vapnenca a manje gabra, posljednji redovito u većim blokovima. U Bišću su šljunkovite naslage zastupane bolje i više duž korita Neretve, a u rubnim su udubinama finije naslage. Očito je da su naplavine sa okolnih dolinskih strana imale sekundarno značenje; one su vjerojatno u hladnoj klimi bile samo povećane i djelomično pretaložene. Ovaj rubni materijal nije znatnije sudjelovao u naplavljivanju šljunkovite ravnice. Nešto su veće razmjere imale plavine povremenih vododerina iz Podveležja, ali ni one nisu značajne za naplavljivanje šljunkovite ravnine.
        Odnos pleistocenih nanosa Neretve i plavina na dolinskim stranama naročito je poučan u samom Mostaru. Stare i uglavnom cementirane plavine ispod Kuka zasječene su dolinom Neretve i u ovoj pomlađenoj dolini nataložene su fluvioglacijalne šljunkovite naplavine. Stara je plavina u razdoblju pomlađivanja reljefa i klimatskog zahlađivanja bila samo disicirana ali ne i razorena. Nema postepenog prijelaza između akumulacionih oblika sa strane i naplavne ravnice Neretve, iz čega se može zaključiti da procesi erozije plavina nisu bili intenzivniji. Analogni su odnosi s plavinama u Vihovićima na padinama Raške gore.
        Šljunkoviti nanosi ravnice Bišća i Bijelog polja su alogeni, donijela ih je Neretva iz viših dijelova ili njeni pritoci iz planina oko sutjeske.
        Odnosi se mijenjaju u sjevernom dijelu Bijelog polja. Velika plavina Dubrave nataložena je iz vododerina «draga». Velika draga se preko Bijelih voda nastavlja duboko u središnji dio Prenja. Klenova draga i druge manje duboko zasijecaju padine Prenja. Očito je da su plavine primale materijal iz «draga» i da je Neretva dio njihovih nanosa dalje transportirala. Naplavne ravni se prema rubovima izdižu, već smo u pojasu nepretaloženih plavina.
        U sutjesci su odnosi još složeniji. Alogena Neretva usjekla je uzanu kanjonsku dolinu, kojoj su strane mjestimice gotovo okomite, te je ovaj dio doline tek u nedavnoj prošlosti učinjen prohodnim. U periodu intenzivne pleistocene akumulacije rijeka je kroz ovaj dio prenosila goleme količine materijala; prilike su bile naročito složene na onim mjestima, gdje su pritoke (Drežanka i Grabovica) donosile mnogo nanosa.
        Zatečeni preglacijalni reljef bio je veoma pogodan za pojačane procese raspadanja tokom hladnih pleistocenih razdoblja.
        Energija reljefa u sutjesci glavne rijeke doseže do 1100 m, u dolini Drežanke do 1600 m, a u dolini Dive Grabovice i preko 1300 m. Vapnenci su se na golim strmcima promjenom temperature, a osobito zamrzavanjem vode u pukotinama visokih dijelova raspadali i hranili sipine u podnožju. Proces je naročito intenzivan u dubokim dolinama pritoka,  kojima je jedna strana prisojna, a druga osojna, te su termičke promjene nagle i velike.
        Duboki rovovi ovih dolina prave su tvornice trošnog materijala. Otkrivanjem nepropusne osnove (Drežanka) i koncentracijom krških voda u dubokim zasjecima te radom leda trošan materijal je tokom hladnih i vlažnih razdoblja bio transportiran i nagomilavan u dolinu Neretve; o tome svjedoče ostaci visokih naplavnih terasa na ušću Drežanke i na ušću Dive Grabovice. Nanosi na ušću Drežanke zadržavali su Neretvu i uvjetovali uzvodno taloženje naplavina, koje su se očuvale u terasama G. i D. Grabovice. U materijalu ovih terasa sudjeluju i nanosi Dive Grabovice i moćne plazine sa okolnih pretežno dolomitskih padina. Preglacijalnom diferenciranom erozijom usječeno je u dolomitima proširenje, u kome su nataložene fluvioglacijalne ravni, od kojih su očuvane terase.
        U jablaničkom proširenju, vezanom za zonu verfenskih škriljevaca, nalazimo analogne odnose. Doljanka, koja pritječe iz dodirnog pojasa između vapnenaca i dolomita strme Muharnice (1977 m) i verfenskih škriljevaca Bilačine (1532 m) i gabra Tovarnice (888 m), nanosila je tokom pojačanih erozivno-akumulativnih procesa u periodu zahlađivanja obilje  materijala i nataložila naplavnu ravan od koje su se očuvale terase, na kojima su Jablanica, Čekari, Lug i D. Jablanica. U sastavu jablaničkih terasa povećan je udio gabra. Glogošnica, koja pritječe iz dolomita i verfenskih škriljevaca, nije ostavila analognih akumulacionih oblika. Očito je da je sastav veoma značajan. Utjecaj sastava još ćemo bolje vidjeti u izvorišnom dijelu Neretve.
        Vidjeli smo da je količina akumuliranog materijala proporcionalna dimenzijama doline, ali u gornjem i širem dijelu naplavni su oblici slabo zastupani.
        Tokovi Idbara i Bijele, koji pritječu ispod vapnenačkog masiva Prenja, nataložili su na svojim ušćima plavine i dali materijal za slabije zastupane terase npr. Ćelebićima, u Konjicu i na ušću Bijele. Naprotiv, Trešanica, Kraljuščica, Neretvica i Rama, koje su znatnije tekućice, pritječu sa suprotnih strana i iz nepropusnog zemljišta nisu nataložile analognih plavina; u njihovim su dolinama slabo zastupani naplavni oblici.
        Dalje uzvodno prilike su još jednostavnije. Borački potok je grebenom Tranjine (1055 m) odijeljen od doline Neretve i većim dijelom teče uzvodno prema glavnoj rijeci. Probija se prema Neretvi uzanom sutjeskom Šištice, što je otežavalo evakuaciju nanosa iz Boračke drage, koja u odnosu  prema Prenju ima položaj analogan Bijeloj  i Idbaru. Odnosi u sustavu Boračka draga, Boračko jezero i Šištica dosta su složeni i o njima ćemo posebno govoriti.
        Idući dalje uzvodno, u dolini Neretve i njenih pritoka (Ljuta) nalazimo još manje naplavnih oblika i tragova utjecaja pleistocene hladne klime. Ovdje uzalud tražimo tragove klasičnog fluvioglacijalnog sustava. Gornja dolina ima malo tragova pleistocene hladne klime; glavni su tragovi u podnožju planina oko sutjeske. Ova se inverznost ne može objasniti poznatim promjenama u odnosu erozije i akumulacije tokom pleistocenog zahlađivanja i spuštanja morske razine i promjena u postpleistocenu.[104] Fluvioglacijalni naplavni oblici u dolini Neretve svojim položajem i sastavom vode nas u masive Prenja i Čvrsnice, tamo treba tražiti korespondentne erozijske oblike u višim dijelovima.
        Oblici glacijalne erozije i akumulacije. – Preko 20 km dug i do 1600 m dubok rov Drežanke između Čabulje (1780 m) i M. Čvrsnice (2020) pruža se smjerom W-E i otkriva jedinstven profil naslaga od nepropusnih donjotrijaskih u osnovi do gornjokrednih vapnenaca oko visokih rubova (sl. 1). Strane Čabulje prema Drežnici vjerojatno su najimpresivniji geološki profil u Dinarskom gorju. Duž ove duboke rane bilo je i vulkanskih erupcija.[105]
        Pod utjecajem velikih termičkih promjena raspadali su vapnenci golih strmaca i hranili moćne sipine u podnožju. Klimatski utjecaj osjenjenih strmaca Čabulje i nagomilavanje snježnih lavina s okolnih planina pogodovali su obrazovanju leda u dubokom jarku. U maksimumu glacijacije led je ispunjavao gornji dio dolinica. Morene ledenjačkih žarišta bile su ustave i uvjetovale su zadržavanje glavnog toka, te je pretaložen i uravnjen siparski materijal u Striževskom polju u Gornjoj Drežnici. Drežanka je obilovala nanosima i na ušću u Neretvu nataložila je mnogo šljunka i obrazovala veliku terasu kojoj su tragovi očuvani oko 35 m iznad današnjeg ušća.
        Podnožja strmih strana dubokog rova Drežanke bila su i prije pleistocenog zahlađivanja prekrivena moćnim sipinama. Iz ovih sipina potječe glavnina fluvioglacijalnih nanosa Drežanke. Nanosi ledenjačkih žarišta u osjenjenom podnožju Čabulje zadržavali su evakuaciju trošnog materijala, što je otežavao i oblik doline, koja je u donjem dijelu uža. Na taj je način došlo do stepeničastog i kaotičnog rasporeda trošnog materijala u dubokoj dolini Drežanke. U novim klimatskim prilikama nakon pleistocenog zahlađivanja usjekla se Drežanka u nanosima i obnovljeni su moćni sipari koji prekrivaju podnožja strmih strana drežničkog rova.
        Diva Grabovica ima analogne osobine kao i Drežnički rov, ali je mnogo manjih razmjera. U ovom su zasjeku otkriveni dolomiti podloge koji hrane periodičan tok. U doba zahlađivanja sa visokih su planina nagomilavane goleme količine snijega; to je uvjetovalo formiranje ledenjaka, koji je pokretao zatečeni trošni materijal, stvarao novi i nataložio morenu kojoj su tragovi očuvani na grebenu pored lugarske kuće. Vode otapanja pretaloživale su materijal iz Grabovice i zatrpavale dolinu Neretve, o čemu svjedoči šljunkovita terasa pored Aleksina Hana i nizvodno do Drežnice.
Sl.  Dolina Drežnice
1. morene
        Doljanka ima asimetričnu dolinu. S desne strane strmac Muharnice sa do 1500 m relativne visine. U nišama strmca, koje su obično vezane za dolomite, obrazovana su ledenjačka žarišta i odatle je pritjecalo dosta morenskog materijala u dolinu Doljanke.[106]
        Još je više materijala pritjecalo iz stijena gabra na stranama Tovarnice. Gabro se luči u blokove, lako se ljušti i raspada u pržinu. Tokom pleistocenog hladnog razdoblja proces raspadanja ubrzavan je naizmjeničnim zamrzavanjem i odmrzavanjem, a nagla otapanja u toplijem dijelu godine spirala su i gomilala nanose u dolini Doljanke, koja je Neretvi donosila obilje materijala i taložila jablaničke terase. Spiranje sa gabra bilo je intenzivno i sa padina koje su bile direktno orijentirane prema dolini Neretve. Doljanka je donosila u dolinu Neretve glavninu sastojina iz gabra. Njenoj transportnoj moći pridonosi složena dolina, koja je u gornjem dijelu proširena i davala je veće količine vode.
        Dolina Idbara oštri je zasjek u masivu Prenja. Relativne dubine su i do 1100 m (Sl. 2). Na slikovitim i strmim stranama prevladavaju dolomiti; izdvojene kukove ukrašuju stabla bijelog bora. Na dnu doline izbijaju nepropusni verfenski škriljevca iz kojih se ocjeđuju stalna vrela. Prema Neretvi Idbar otječe kroz uzanu sutjesku u vapnencima što otežava evakuaciju golemih količina trošnog materijala. U ovoj osjenjenoj udubini, okruženoj visokim vrhovima (Gradina 1200 m, Gola Glava 1661 m, Paljike 1539 m i dr. ), snijeg se lako nagomilavao i dolazilo je do obrazovanja ledenjaka koji su ostavili morene. Priroda stijena i strmina pogodovala je raspadanju golih strmaca i taloženja sipina u podnožju. Vode otapanja pretaložile su starije sipine i Idbar je kroz sutjesku evakuirao goleme količine materijala i nataložio terasiranu plavinu na ušću u Neretvu kod Čelebića.[107]
Slika 2. Dolina Idbara
1. morena
        Velike količine vode periodičnih tekućica i pretežno sitniji trošni materijal olakšavaju transport i uvjetuju nestabilnost korita. Idbar je najbujičaviji pritok Neretve.
        Dolina potoka Bijele pritječe Neretvi sa jugozapadne strane iz impozantnog amfiteatra Rakov Laz (oko 650 m), oko koga se strmo dižu visoki vrhovi Borašnica (1887 m), Osobac (2028 m), Taraš (1729 m), V. Motika (1820 m), V. Kapa (1820 m), Smrč (1345 m) i dr. (sl. 3).


Slika 3. Dolina Bijele
1. morena
        Sa strmca okolnih vrhova nagomilavao se snijeg u osjenjenom prostoru amfiteatra i obrazovan je ledenjak. Snijeg i led pretaložili su zatečene sipine. Očuvane su izrazite morene, iza kojih je u Rakovu Lazu, najvišem dijelu doline Bijele nataložen prostrani šljunkovit pokrov. Vode Bijele zatrpavale su korito Neretve nanosima od kojih su očuvane male terase. 
        Boračko jezero i sutjeska Šištice imaju posebno i složene osobine. Boračka draga, slično Idbaru i Bijeloj, pruža se SW-NE, ali je znatno manje usječena u planinski masiv. Ne završava impozantnim strmcem kao Bijela. Idbar i Diva Grabovica, već se postepeno spušta od planinskog masiva. Od uske doline Neretve odijeljena je vapnenačkim grebenom Tranjine (1055 m). Gotovo okomito na Boračku dragu pruža se udolina Boraka (oko 700 m), u kojoj su očuvane neogene jezerske naslage; u smjeru ove udoline, istim smjerom ali ne u toj istoj osi, pruža se Boračko jezero (402 m), iz koga kroz oko 400 m duboku sutjesku Šištice vode otječu prema Neretvi. Neobični su ovo odnosi. Čudno je prema sastavu i današnjim reljefnim odnosima da Neretva nije koristila udolinu Boraka u mekšim stijenama[108], već je dubokom sutjeskom odvojila vapnenačku Tranjinu od masiva Bjelašnice. Očito je da se današnja riječna mreža ne može vezati za odnose među mladotercijarnim jezerskim bazenima. Složena gibanja i izmjene reljefnih odnosa nastali su u postjezerskom razdoblju i utjecali na riječnu mrežu, o čemu ćemo nešto kasnije općenitije govoriti. Isto su tako nenormalni odnosi u detaljima reljefa u kraju oko Boračkog jezera.
Boračka draga postepeno prelazi u planinski kraj Crnog polja između Bahtijevice (1922 m) i Borašnice  (2028 m). U ovom slučaju led nije nastajao u dubokoj dolini pod strmcima, već je planinska glacijacija hranila ledenjak Boračke drage, koji je u fazi velikog širenja ostavio izrazitu morenu Stranine (720 m) na sjeveroistočnoj strani Boračkog jezera (sl. 4.). Položaj ove morene neobičan je i problematičan. 
Mi nismo mogli naći potvrdu da je u doba taloženja ove morene ledenjak pregrađivao i ujezeravao potok u Borcima i primoravao jezersku otoku da otječe kroz Dolove, ispred morene Stranine[109] Morena Stranine je po svoj prilici brzo taložena, a male količine voda Boračkog potoka mogle su otjecati i ispod ledenjaka koji se nisko spuštao i bio u klimatski kritičnom položaju.
S1.4. Položaj Boračkog jezera        
1. morena        
Mnogo je problematičnije, kako objasniti postanak zavale današnjeg jezera, koja je gotovo 300 m. dublja od morenskog nasipa Stranine i neobično se naglo spušta u okolnom reljefu. Da je jezerska udubina postojala u doba ledenjaka, ona bi skretala prema sebi ledenjak i morenski bi nasip bio staložen na drugom mjestu, tj. prema sutjesci Šištice. Strane jezerske zavale sa svih su strana veoma strme i potok iz Boraka pada kroz guduru Letve preko 200m visokim vodopadom. Jezerska zavala većim je dijelom naplavljena. Naplavljivanje nisu izvršile vode koje su tokom mladih faza protjecale od ledenjaka iz Boračke drage, već su to nanosi Boračkog potoka. Kako je malen udio nanosa pritaka iz Boračke drage, vidi se i iz samog smjera Boračkog potoka na naplavnoj ravnici, koja je sastavljena od relativno finih nanosa i uglavnom obrađena. Sve upućuje da je udubina Boračkog jezera nastala mlađim urušavanjem i intenzivnim erodiranjem u dolomitskim naslagama, i to u mlađem razdoblju poslije oledbe. Udubina je naknadno izolirana nanosima periodičnog patoka koji pritječe iz dolomitskog pojasa Dolova, transportira materijal morene Stranine i ostavlja krupne blokove u sutjesci Šištice. Ovi su nanosi cementirani sedrenim lučenjem na slapu kojim se Šištica ulijeva u Neretvu.[110] Složeni odnosi i veoma dinamične pojave oko Boračkog jezera zaslužuju poseban i još detaljniji studij.
Koliko je ekspozicija bila odlučna za fluvioglacijalne procese u dubokim rovovima pritoka Neretve iz Prenja i Čvrsnice, vidimo u dolini Bijele, koja smjerom N-S pritječe iz središnjeg prenjskog masiva. Relativne. dubine prema grebenu Vel. Prenja (1916m) prelaze 1300m, ali u tom dubokom i prisojnom zasjeku nije dolazilo do obrazovanja leda. Snijeg se je u toku toplijeg godišnjeg dijela redovito otapao. Snažne vode evakuirale su dio materijala, a najdublji dijelovi Bijele ispunjeni su šljunkovitim masama u kojima se današnji potok usijeca.
Zatečeni reljef i ekspozicija imali su odlučnu ulogu u glacijalnim procesima oko srednje Neretve. Duboki rovovi Drežanke, Dive Grabovice, Doljanke, Idbara i Bijele bili su i prije oledbe pozornica intenzivnog raspadanja na izloženim strmcima i zatrpavanja dubokih dijelova. Glacijalne su pojave ovaj proces pojačale, a vode otapanja nanosile su u Neretvu goleme količine šljunka kojim su nataložene fluvioglacijalne plavine.
Preglacijalni i glacijalni procesi u dubokim rovovima pritoka iz Prenja i Čvrsnice uvjetovali su obilje fluvioglacijalnog nanosa nizvodno od sutjeske Neretve.
Značenje preglacijalnog reljefa možemo ocijeniti promatranjem nekih izdvojenih zavala u ovom prostoru. To su zavale Dugog polja između Čvrsnice i Vrana i manjih polja između Prenja i Rujišta, Veleži i Crne gore. Iako je energija reljefa manja, pojave su veoma značajne. 
Na opći dinarski smjer transversalna (SW-NE) udolina (duga 13,5 km) Dugog polja spušta se od Vrata (1264 m) na sjeveroistoku do Blidinjeg jezera (1181 m) na jugozapadu (sl. 5). Dugo polje izdvaja masive Vrana (1961 m) i Čvrsnice (2228m) i njegova tektonska predispozicija očita je. Strane polja su asimetrične, padine Vrana su blaže i znatnim dijelom sastavljene od pločastih i lako trošivih vapnenaca. Naprotiv, Čvrsnica se nad Dugim poljem izdiže do 600 m visokim strmcem, čija visina prema gornjem dijelu polja, tj. prema sjeveroistoku, opada. U strmcu Čvrsnice prevladavaju čistiji kredni vapnenci.
        Strane Dugog polja su i klimatski asimetrične. Strmac Čvrsnice gleda prema sjeverozapadu i osjenjen je, dok su strane Vrana izložene prema jugu i jugoistoku i sunčanije. Sjeveroistočni rub polja dodiruje nepropusnu zonu verfenskih škriljevaca gornje doline Doljanke i strme vododerine spuštaju se od Vrata prema doljanskoj udolini. Na drugom jugozapadnom kraju Dugo polje je otvoreno prema longitudinalnom pojasu udolina, koje se pružaju od doline Šujice, sjeveroistočnim rubom Duvanjskog polja preko Svinjače do Bara. Pojas je vezan za paleogene-flišne naslage iz kojih u Barama izbijaju izvori. Glacijalni procesi u Dugom polju bili su veoma intenzivni.
        Pod osjenjenim strmcem Čvrsnice snijeg se dugo zadržavao, a hranile su ga i lavine s visoke planine. Tu su se obrazovali izraziti ledenjaci, koji su potisnuli goleme količine morenskog materijala i prekrili srednji dio Dugog polja (Badnje). Morenski lukovi  neobično su pravilni i izraziti, a relativne visine su do 80 m. Autoru su u našim planinama nepoznate  ovako pravilne morene, koje mogu poslužiti kao školski primjer. Krška priroda osnove i odsutnost mlađeg spiranja pridonijeli su očuvanju ovako pravilnih morena. Ledenjačko žarište Masna luka zatvorena je udubina, gotovo 100 m niža od morenskih nasipa koji je zatvaraju. Pri dnu depresije izbijaju vrela kojima vode poniru pod vapnence Čvrsnice. Morenski nasipi prekrivaju neznatno poremećene naslage gline i breče i iz njih se ocjeđuju vode. Facies naslaga je mlad i vjerojatno su to pretaložene sipine u periodu vlažne klime. Analogne naslage nalazimo i u glacijalnim žarištima kod Borićevca. Reljefna izoliranost i krška priroda Dugog polja uvjetovali su da su oblici i materijal glacijalne akumulacije dobro očuvani te možemo ocijeniti prirodu i opseg glacijacije.
        U glacijalnoj akumulaciji Dugog polja imamo dva elementa. Udolinu Blidnjeg jezera, odnosno Dugog polja odvaja od Svinjače valovito zemljište. Glavice čija je morenska priroda očita.[111] Ovaj morenski materijal gotovo je 4 km odvojen od morena Borićevca. Morene kod Borićevca su rijetko svježe i izrazite. Relativna visina nasipa je oko 80 m; probijen je otokom koju je hranio led. Akumulacioni glacijalni oblici Glavice manje su izraziti i očito je da su stariji i ne pripadaju grupi mlađih morena kao što su one kod Borićevca; na to upućuje i njihova  prostorna odvojenost. I neki dijelovi morenskog kompleksa Badnje pokazuju stariji facies. Postojanje starijeg morenskog luka može se dovesti  u vezu sa spomenutim naslagama u udubini Masne luke.
        Složeni kompleks u Dugom polju upućuje na dvije glacijalne faze, među kojima je znatan vremenski razmak, praćen posebnim klimatsko-morfološkim procesima. Bitna je osobina da je formiranje ledenjaka bilo vezano za osjenjeno podnožje strmca Čvrsnice.
        Oledba je znatno izmijenila ranije odnose. Smjer otjecanja i položaj ponora upućuju da vode Dugog polja otječu prema podnožju strmca Čvrsnice i dalje kroz podzemlje vapnenačkog masiva. Led i deponirani morenski nasipi poremetili su ove odnose. Vode su otjecale pred čelom ledenjaka prema ponorima na mjestu Blidinjeg jezera, a vjerojatno su povremeno prelijevale preko Glavica i kroz Svinjaču prema Duvanjskom polju. Složeni odnosi preglacijalnog reljefa i otjecanja i promjene uvjetovane oledbom u Dugom polju zaslužuju naročitu pažnju i treba da budu predmet posebne studije.
Slika 5. Dugo polje i Blidinje jezero između Vrana i Čvrsnice
1. morene
        Analogne prilike imamo na jugoistočnoj strani Prenja. Između ogranaka Prenja (Obrlin 1837 m), Rujišta (1765 m), Pločna (1442 m), Veleži (1969 m) i Crne gore (1497 m) su krške zavale Hanskog polja (740 m), Zimlja (800 m) i druge manje. Fluvioglacijalni nanosi su sa prenjskog masiva plavinski naneseni u Hansko polje, a isto vidimo u odnosu ledenjaka pod strmcem Veleži prema udolini Zimlja kao i drugim manjim krškim udubljenjima u sjeverozapadnom dijelu Nevesinjskog polja. Velež prema kopnenom zaleđu pada strmcem, koji se pruža WWN-EES i relativne je visine oko 500 m. U sjeni strmca snijeg se dugo zadržavao i obrazovana su brojna ledenjačka žarišta.
        U krškim udubinama planinske barijere oko srednje Neretve nalazimo dakle izrazite tragove glacijalne akumulacije, a fluvioglacijalna plavina u Hanskom polju vodi nas u najviše planinske dijelove.
        U visokim planinskim dijelovima očekivali bismo najjizrazitije oblike glacijalne erozije i akumulacije. Međutim, tamo nalazimo neznatne krpice morenskog materijala, za koji je često teško utvrditi, da li su to pravi oblici glacijalne akumulacije. Izuzetak čine sjeverne i dobro obrasle Muharnice, gdje osjenčenost, dolomitski sastav i prostranstvo  imaju veliko značenje. Odavde je morenski materijal potiskivan i nataložen u gornji dio Dugog polja (Risovac). Manje morene nalazimo i na Crnom polju u osjenjenim dijelovima Bahtijevice, zatim na osjenjenim stranama Pločna (2228 m) i Vilnica (2116 m), vrhova Čvrsnice. Siromaštvo morenskih nanosa ukazuje na malo značenje stadijalnih faza oledbe.
        Naročitu pažnju zaslužuju morenski oblici na prisojnim stranama Prenja. Od samog glavnog vrha Zelene Glave (2155 m) i Otiša (2123 m) proteže se prema jugoistoku udolina Velike bare, koja se nastavlja Bijelim vodama od kojih se strmo spušta Velika draga prema plavini Dubrava u Bijelom polju. Prelazni i oko 3,5 km dugi pojas između gudure Velike drage i Bijelih voda odlično je pošumljen, jer je prekriven moćnim morenskim materijalom. Rubni morenski nasip kod Zastolja i Plužne njive nedaleko Porima najljepši je uz morene Dugog polja oblik glacijalne akumulacije na planinama oko srednje Neretve. Ovaj morenski kompleks nije do sada bio primijećen, iako je veoma pristupačan (ni pola sata vožnje od Mostara). Opravdano ga ovdje i ne bismo očekivali, ali on je završetak duge udoline Velike bare i Bijele vode u kojoj je, po svemu sudeći, bio jedini planinski ledeni jezik na planinama srednje Neretve. Izbijajući na otvoreni i prisojniji rub planine, led se naglo otapao i nataložio spomenute morenske nasipe. Vode otapanja  nosile su prema Bijelom polju mnogo šljunka i finijih naplavina, kojima je usječena gudura Velike drage i ispod nje nataložena plavina Dubrave. Začuđava da ni u Bijelim vodama ni u Velikim barama nema izrazitih stadijalnih morena, jedino je ostalo par eratičnih blokova. Ledenjak se na kritičnoj visini odjednom otapao i nastupom tople klime brzo nestao.
        Na prisojnim jugozapadnim stranama Prenja nalazimo krpe ledenjačkih nanosa, koje su zaostale u neobičnom položaju. Danas su na njima lijepe, poglavito borove šume. Ove krpe glacijalnog nanosa imamo ispod krnica Bare, Štirni do i Lučine; oblici akumulacije proporcionalni su erozijskim oblicima, među kojima je najizrazitiji Štirni do, u jezgri prenjskog masiva, između Lupoglava (2102 m) i Zelene Glave (2155 m). Štirni do je najljepši primjer cirka na planinama oko srednje Neretve, ali nema tragova preudubljivanja; ispod velikog ishodnog oblika nema ledenjačkog korita; led se brzo otapao i u neobičnom rubnom položaju ostavljao potisnuti materijal, koji su bujice otapanja djelomično isprale prema užim dijelovima. Ovi oblici ukazuju da je led stalno bio u kritičnom stadiju održavanja.
        Uz spomenute krnice na prisojnoj, vjetrovima s mora izloženoj strani Prenja, imamo male oblike u osjenjenim podnožjima vrhova Bahtijevice, Otiša, Lupoglava, Vilinca, Pločna i sl. Ovi vrhovi su krševiti i izdvojeni kukovi, čemu je zacijelo pridonijela i glacijalna erozija, ali je to uvjetovano i osobinama vapnenca i meteorološkim prilikama na ovim olujnim planinama. Krnice su slabo izražene i znatnim dijelom  ispunjene sipinama. Preizdubenost krnica nije izražena. Krnice u dolomitima, npr. Na Crvnju, razvijene su bolje nego na vapnencima. Osobine stijena veoma su važne.
        Očito je da su glacijalna korita još manje zastupljena. Ne bismo mogli reći da je Tisovica znatno modificirana ledenjacima. To je udolina vezana za manje otporne dolomite, njen poprečni profil nema osobine ledenjačkog korita. Nema ni znatnijih morenskih ostataka[112]. Prag prema Idbaru vezan je za otpornije vapnence. Nema ni tragova erozije ni akumulacije leda, koji bi se preko visokog (900 m) strmca spuštao u Idbar.
        Najuvjerljiviji trag ledenog jezika imamo na jugoistočnoj strani Prenja u udolini Velike bare – Bijele vode s velikim morenama na kraju i rasutim eratičkim blokovima. Ni oblik ove udoline nije tipično ledenjačko korito; to upućuje na specifične osobine oledbe. Glavna je osobina visokih planinskih dijelova, koji su bili zahvaćeni glacijacijom, da su ogoljeli i sprani s ublaženim oblicima, koji odražavaju sastav, te zakoni diferenciranih morfoloških procesa dolaze do izražaja.
        Najizrazitije oblike glacijalne erozije nalazimo pod osojnim strmcima: prema Dugom polju, podno Veleži, u Idbaru, Bijeloj, podnožjem Bahtijevice i Muharnice. Očito je ekspozicija imala veće značenje od visine. U sjeni visokih strmaca snijeg se nagomilavao i lako održavao u toplijem dijelu godine te su nastajali ledenjaci, koji su znatno izmijenili zatečene oblike.
        Na vapnenačkim planinama oko srednje Neretve ne nalazimo ni tragove procesa krioturbacije ni sitne oblike ledenjačkog glačanja. To je u skladu s prirodom vapnenca i s osobinama njihove reljefne evolucije.
        Vapnenačke su mase prosječene vodoprohodnim pukotinama, koje dopiru do velikih dubina, što se vidi po otjecanju voda Dugog polja duboko kroz masiv Čvrsnice, Zimlja, kroz Crnu goru itd. Kroz ove pukotine vode brzo stuknu u dubinu i teško dolazi do površinskog zamrzavanja. Hladne su vode pojačavale koroziju i širile pukotine. Odsutnost zamrznutog sloja otežavala je formiranje ledenih pokrova, otuda spomenute razlike između vapnenaca i stijena koje zadržavaju vodu.
        Nepropusne i polupropusne (dolomit) stijene sadržavaju u površinskom dijelu vodu koja se u hladnim razdobljima zamrzava, a niska temperatura površinskog sloja pogoduje održavanju snježnog pokrova i formiranju ledenjaka. Na nepropusnim stijenama ledenjaci se lakše formiraju. Zamrzavanjem i odmrzavanjem površinskog sloja drobe se stijene i olakšava proces glacijalne erozije.
        Procesi nivacije su dakle na nepropusnim stijenama bili razvijeni, dok su na vapnencima neznatniji. Spomenute petrografske osobine objašnjavaju relativno malen iznos glacijalne erozije i posebnost ledenjačkih oblika na vapnencima.
        U literaturi se ponekad govori o strijama na golim vapnenačkim plohama. Ni uz najveću pažnju nismo utvrdili sigurne tragove strija, naprotiv smatramo da se ti oblici u izmijenjenim postglacijalnim uvjetima ne bi mogli održati. Postglacijalna korozija je udubla veće oblike, te bi brisala ili izmijenila strije ukoliko ih je bilo.[113] Nema mnogo vjerojatnosti da su strije uopće nastajale, s obzirom na jednolik vapnenački sastav i prirodu glacijacije, o čemu ćemo dalje govoriti.
        Da bi se bolje istakla posebnost glacijacije masiva Prenja i Čvrsnice, ukazat ćemo na glavne osobine glacijalnih tragova po planinama oko gornje Neretve. Ove planine sastavljene su od nečistijih vapnenaca trijasa i jure, znatan udio imaju dolomiti, a ogolićene su i stijene starije osnove.
        U dolomitima prisojne strane Crvnja (121 m) ima erozijskih glacijalnih oblika iz kojih je erodiran finiji materijal i staložen u plavinama na sjeveroistočnoj strani Nevesinjskog polja. Dolomitski sastav objašnjava da se na prisojnoj strani ove planine mogao obrazovati ledenjak.
        Na Bjelašnici (2067 m), Visočici (1974 m), Treskavici (2088 m), Leliji (2052 m), Zelengori (2015 m) nismo našli većih akumulacionih oblika; čak i planinske zavale nisu ispunjene fluvioglacijalnim nanosima kao što je slučaj na planinama oko srednje Neretve. Izuzetak čine izraziti glacijalni oblici na osojnim stranama srednje Treskavice u porječju  gornje Hrasnice[114] i na Zelengori. Na nepropusnoj osnovi imamo bolje razvijene oblike glacijalne erozije i akumulacije s brojnim jezerima. I ovdje je stjenovita osnova imala ključno značenje.
        Vidimo da glavnina šljunkovitih fluvioglacijalnih naslaga u dolini Neretve potječe iz dubokih brazda Drežanke, Dive Grabovice, Idbara i Bijele. Pod strmcima ovih planina stalno se gomilaju trošne sipine, koje su glacijalne klimatske promjene pokrenule i pretaložile. Na najpogodnijim mjestima nastali su ledenjaci. Sa planinskih masiva Prenja i Čvrsnice spran je trošan materijal ili u spomenute brazde ili u krške udubine, a na Prenju je glacijalni nanos deponiran i na planinskom rubu. Led je sa Čvrsnice i Prenja sprao više materijala nego sa planina oko gornje Neretve, što ukazuje i na intenzivniju oledbu vapnenačkog bedema pored srednje Neretve.
        Neobično je da šljunkovitim terasama donjeg toka ne odgovaraju uzvodne naplavine finijih nanosa, koji su pritjecali iz nepropusnih stijena gornjeg porječja. Moglo bi se pretpostaviti da uopće nisu nataložene ili da su mlađim procesima erodirane; morfogenetski je posljednje vjerojatnije.
        I pored prosječno veće visine glacijalni su oblici na planinama oko gornje Neretve slabije izraženi. Naročito je malo akumulacijskih oblika. Sa padina sastavljenih od dolomita i nečistijih vapnenaca i iz gornjokrednog fliša Borča spiran je finiji materijal koji je Neretva lakše i dalje prenosila.
        Na nepropusnim stijenama i dolomitima Crvnja, Zelengore i dijela Treskavice imamo razmjeru između erozijskih i akumulacijskih oblika i odnose koji su poznati iz klasičnih krajeva alpske glacijacije. Na masivima oko srednje Neretve nalazimo glacijalne erozijske oblike pod osjenjenim strmcima. Ova odstupanja ukazuju na specifičnu prirodu  oledbe planina oko srednje Neretve.
        Priroda glacijacije. – Vapnenačka su gorja oko srednje Neretve tokom pleistocene oledbe sprana. Trošan materijal snesen je u niže dolinske prostore. Na vapnenačkom terenu, zbog prevage kemijskog otapanja, redovito i nema mnogo trošnog materijala. Ali naglim i velikim termičkim promjenama dolazi do širenja pukotina, drobljenja vapnenaca i tako nastaju veliki sipari.
        Sipari su proporcionalni nagibu i veličini ogoljele vapnenačke površine i amplitudi termičkih promjena. Koliko je ovaj proces intenzivan i brz, može se prosuditi po veličini mlađih sipara oko vrhova i pod strmcima prema rovovima koji zasijecaju vapnenačku masu planina oko srednje Neretve. Kako ćemo dalje vidjeti, ovi su sipari postglacijalne starosti.
        Materijal preglacijalnih sipara transportiran je u niže dijelove i ima velik udio u fluvioglacijalnim naplavinama. Spiranjem s planinskih masiva i transportom sipina kuljale su iz Boračke drage, doline Bijele, Idbara i Doljanke, Dive Grabovice, Drežanke, Bijele i dr. Goleme količine materijala, koje Neretva nije uspijevala ravnomjerno transportirati. Bujičave pritoke potiskivale su plavinama tok Neretve na suprotnu stranu, dolazilo je do zadržavanja glavnog toka, do razlivanja i taloženja šljunkovitih fluvioglacijalnih naplavina, koje su bile najrazvijenije i najbolje su se održale oko ušća pritoka, bogatih nanosima (Bijela, Idbar, Doljanka, Diva Grabovica i Drežanka). Terase su dakle nastale lokalnim uvjetima, te ih je teško međusobno povezivati; oko ušća nanosima bogatijih voda Drežanke i Dive Grabovice izrazitije su i više nego oko ušća Bijele i Idbara. Iz dolina pritoka, koje su sutjeskama povezane s Neretvom; nanosi su teži i djelomično evakuirani (Boračka draga, Idbar). Glacijalni potoci, koji su završavali u krškim zavalama (Dugo polje, Hansko polje, Zimlje i Nevesinjsko polje), staložili su goleme plavine. U ovim slučajevima imamo čitav fluvioglacijalni kompleks i po njemu možemo prosuditi iznos i prirodu glacijalnog procesa.
        Veoma je složen i poučan kompleks Velike bare – Bijele vode – Velika draga. Goleme količine nanosa potisnute su na rub planine i djelomično očuvane u obliku izrazitih morena Plužna njiva – Zastolje. Vode, koje su se probijale kroz morenski nasip, nataložile su prema Bijelom polju golemu plavinu Dubrave. I ovaj najizrazitiji fluvioglacijalni kompleks nema očekivanih krnica u izvorišnom dijelu.
        Na južnim stranama Prenja, prema dolini Bijele, nalazimo hrpe trošnog materijala, koje vode otapanja nisu uspjele sprati do podnožja. Očuvani su dakle različiti oblici transporta i taloženja.
        Navedene razlike u količini, položaju i obliku glacijalnih i fluvioglacijalnih nanosa jesu specifičnost ovog prostora i daju uvid u prirodu oledbe. 
        Obilje akumulacionog materijala ukazuje na obilje i snagu vode. Na drugoj strani odsutnost izrazitijih glacijalnih erozijskih oblika u najvišim dijelovima planina svjedoči da su krnički ledenjaci bili slabo razvijeni. Izrazitije krnice nalazimo u nižim osjenjenim dijelovima pod strmcima Veleži, Čvrsnice. Glacijalni morfološki tragovi ovise dakle o specifičnostima preglacijalnog reljefa, a u skladu su i sa geografskim položajem i klimatskim uvjetima planina oko srednje Neretve u doba pleistocenog zahlađenja.
        Zbog klimatskog pomjeranja uvjetovanog općim zahlađivanjem naš je kraj tokom hladnih razdoblja bio u pojasu subpolarnog fronta. Sredozemno more pojačavalo je stabilnost i značenje ovog klimatski važnog pojasa. Uslijed općeg spuštanja morske razine sjeverni plitki dio Jadranskog mora bio je kopno i naš se kraj nalazio na rubu južnog i dubljeg morskog bazena. Duž polarnog fronta su često, osobito u zimskoj polovici godine, nadirale ciklone, kojima je more osiguravalo vlagu, a kopneni reljef je utjecao na njihov smjer. Brazda doline Neretve usmjeravala je kretanje vlažnijih zapadnih zračnih masa.[115] 
        Spomenute klimatske promjene i razlike u rasporedu kopna i mora objašnjavaju zašto su tragovi oledbe na sjevernijim i tada od mora udaljenim planinama (Biokovo i Velebit) slabije izraženi.
        Prosječno 2.000 m visoki planinski  bedem Prenja i Čvrsnice zadržavao je vlažne zračne mase. Tokom zime napadale su goleme količine snijega, a jaki su ga vjetrovi napuhivali u reljefne zaklone.
        Ljetne su temperature zbog male geografske širine, osobito na prisojnim stranama, bile znatno iznad temperatura otapanja. Mala specifična toplina vapnenačke osnove također je pogodovala otapanju. Goleme vode otapanja spirale su planinu ili ponirale u vapnenačku osnovi. Snježni se pokrov zadržavao samo u osjenjenim dijelovima vrhova i u sjeni visokih strmaca u dubokim rovovima Drežanke, Dive Grabovice, Doljanke, Idbara i Bijele. Samo u hladnijim godinama snijeg bi se zadržao i na otvorenijim dijelovima, obratno se u toplijim godinama gotovo sasvim otapao. Ovo je bio tip fjeldovske glacijacije, u kojoj je glavni faktor obilje padalina, odnosno snijega.[116] Količina padalina, tj. snijega, proporcionalna je blizini mora, zato su glacijalni pojasi na planinama oko srednje Neretve izraženi bolje nego dalje u unutrašnjosti.
        Kritičan klimatski karakter glacijacije ogleda se u prelaznoj prirodi reljefa. Razvijeni su samo rudimentarni oblici krnica. Manji oblici reljefa  uvjetovani su diferenciranim procesima erozije. Tisovica nije izrazit valov, već udolina vezana za manje otporne dolomite; njeno glacijalno modeliranje neznatno je. Sličnih oblika imamo i na Čvrsnici, Ledenjački tok bio je najbolje razvijen u osjenjenoj udolini Velike bare – Bijele vode, ali ni ona nije preobraćena u izrazito ledenjačko korito.
        Na planinama oko srednje Neretve nema ni drugih oblika glacijalne erozije. Strije je uzaludno tražiti.
        Na otvorenim visokim dijelovima vapnenačkih planina oko srednje Neretve bili su dakle procesi nivacije mnogo važniji od glacijalnih. Nivacioni procesi specifične su prirode. Krioturbacioni pojavi ne dolaze do izražaja, jer nema trošnog materijala i brzim poniranjem vode u vapnenačku podlogu ne dolazi do obrazovanja sloja mrzlote. Vapnenački sastav je uz geografski položaj i zatečeni reljef utjecao na glacijalne pojave i oblike na planinama oko srednje Neretve.
        Nivacioni proces ublažio je zatečene oblike krškog reljefa, što se odražava u velikim razlikama između ljutog škrapara na prisojnim stranama Čvrsnice i relativno blagim oblicima dijelova koji su bili prekriveni dugim snježnim pokrovom. Suprotno raširenom shvaćanju, naša opažanja upućuju da su snježni pokrov i ledenjačke krpe ublažile zatečeni krški reljef. 
        Snježni zapusi u ponikvama nisu se svake godine otapali, stvarale su se ledene kore, koje su zadržavale njihovo udubljivanje, i tako se ublaživao reljef. Vode otapanja ponirale su i širile vodoprovodne pukotine.
        Najizrazitije glacijalne erozije i akumulacijske oblike nalazimo u reljefom pogodovanim dijelovima; pod sjeveroistoku izloženim strmcem Čvrsnice. Analogan je položaj ledenjaka u sjeni Veleži. Slična žarišta  bila su razvijena u osojnim dijelovima dolina Idbara, Drežanke, Bijele i dr. Tragove ledenjačkih žarišta nalazimo u sjenama vrhova: Lupoglava (2102 m), Zelene Glave (2155 m), Otiša (2123 m), Bahtijevice (1922 m) u masivu Prenja i Pločna (2228 m) i Muharnice (1977 m) u masivu Čvrsnice. Izuzetan položaj ima i Štirni do na jugozapadnoj strani Prenja koja je primala goleme količine snijega. 
        Geografski i regionalni položaj i elementi preglacijalnog reljefa bili su odlučujući faktori u glacijaciji planina oko srednje Neretve.
        Snježna granica. – Određivanje snježne granice ima u našem kraju specifično značenje. Srednja vrijednost između najvišeg dijela sabirnog kraja i donje granice ledenjaka ima značenje samo u par slučajeva na prisojnoj strani Prenja i tamo je ova visina  relativno velika. Vidjeli smo da je većina ledenjačkih žarišta bila relativno niska i u sjeni visokih strmaca. U ovom je slučaju opravdanija srednja vrijednost između donje granice ledenjaka i vrha strmca. Ovako dobivena snježna granica relativno je niska, ali dobro odražava  nenormalan visinski položaj ledenjaka i izuzetno povoljne reljefne uvjete koji su pogodovali njihovu formiranju.[117]Glavni uvjet za obrazovanje ledenjaka na planinama oko srednje Neretve bilo je manje ljetno zagrijavanje, tj. osjenjenost prostora (sl. 6.). Cijeli je kraj u toku zime primao mnogo snijega. Ove će razlike doći do izražaja u konkretnim primjerima.
Slika 6. Reljef planina oko srednje Neretve  i lokalne snježne granice
1. morene
        Snježna granica za glavni prenjski ledenjak Velike bare – Bijele vode bila bi oko 1500 m, jer se spuštao do 1020 m, a sabirni je kraj dopirao do glavnog vrha (2123 m). Za Štirni do je snježna granica oko 1700 m. Snježna granica  na primorskoj, prisojnoj strani Prenja, koja je primala najviše snježnih padalina u toku zime, bila je dakle veoma visoka. Ljetne su temperature bile dosta visoke i bogati zimski snježni pokrov  uglavnom se otapao. Obilne vode otapanja spirale su i pored poniranja trošan materijal u podnožje. Na najpovoljnijim su mjestima ostajala krnička žarišta, a reljefni su zakloni pogodovali formiranju i održavanju ledenjačkog jezika Velike bare – Bijele vode.
        Prilike su bile drukčije na osjenjenoj strani, gdje treba razlikovati povezane ledenjačke sustave i niske ledenjake u podnožju strmaca. U prvu grupu spada ledenjak Boračke drage koji su u doba najvećeg razvitka hranila žarišta na osjenjenoj strani Bahtijevice (1922 m), a ledenjak se spuštao do 600 m. Snježna je granica bila oko 1250 m.
        Posebni su uvjeti kod ledenjaka u sjeni visokih strmaca. U dubokom rovu Drežanke pod osjenjenim strmim stranama Čabulje snježna je granica bila i ispod 1000 m (980 m), u Divi Grabovici 1400 m, u donjoj dolini Doljanke pod strmcima Muharnice oko 1100 m, u Idbaru 1186 m, u dolini Bijele 1180 m, pod strmcem Čvrsnice prema Dugom polju (računato prema morenama kod Borićevca 1200 m i visini Pločna 2228 m) 1714 m; podatak ne odgovara reljefnim uvjetima i morao bi biti manji. Dugo polje zadržavalo je ledenjake, pojačavalo nagomilavanje snijega i leda i pogodovalo eroziji, što je došlo do izražaja u visokim morenskim nasipima. Ovaj primjer dobro ukazuje lokalnu i relativnu vrijednost numeričkog podatka o snježnoj granici. S tom rezervom treba uzeti i ostale brojčane dedukacije.         
        Dok je na snijegom bogatim prisojnim stranama snježna granica bila oko 1700 m, na osojnim se stranama spušta (Boračka draga i Diva Grabovica) na 1325 m, pod dobro osjenjenim strmcima ispod 1000 m. Prosječno bi razlika u visini između prisojnih i snijegom bogatih strana i osjenjenih iznosila oko 500 m. Ali ovaj srednjak pretjerano ujednostavljuje odnose i veliku raznolikost između pojedinih dijelova, što je glavna osobina glacijalnih pojava u planinskom bedemu oko srednje Neretve. Ove su raznolikosti primarno uvjetovane zatečenim reljefom.
        Broj glacijacija. A. Grund je glacijalne tragove na Prenju i Čvrsnici raščlanjivao i uklapao u poznatu shemu alpskih glacijacija, koja je naknadno pretrpjela znatne promjene. Grund nalazi tragove dviju posljednjih glacijacija Riss i Würm kao i stadije (Bühl i Gschmitz) povlačenja posljednje glacijacije (op. cit.).
        Dokaze za stariju glacijaciju (Riss) Grund nalazi u višim fluvioglacijalnim terasama kod Ostrošca, kod Jablanice, pred ušćem Dive Grabovice, oko ušća Drežanke i uzvodno od Mostara. Sustav fluvioglacijalnih terasa dosta je složen, jer kao što smo rekli, njihova visina ovisi o lokalnim uvjetima, te ih je teško međusobno povezati. Dvije terase kod Jablanice veoma su izrazite, ali facies nanosa međusobno se tako malo razlikuje, da je pripadnost različitim glacijacijama malo vjerojatna.
        Među pravim glacijalnim erozijskim i akumulacionim oblicima Grund ne navodi tragove i dokaze različitih glacijacija, osim sumnje za donje morene u dolini Bijele. Međutim, odvojene i od izvorišnih žarišta udaljene morene Glavice između Blidinjeg jezera i Svinjače i Stranine nad Boračkim jezerom upućivale bi na zasebnu stariju i ekstenzivniju glacijaciju; analogan položaj ima i morena blizu ušća Bijele koju spominje Grund i prihvaća B. Ž. Milojević. Ali protiv ovog zaključka govori svježi facies morene Stranine kod Boračkog jezera. Morena Glavice kod Blidinjeg jezera ima izmijenjen facies, ali to je vjerojatno posljedica povremenog prelijevanja Blidinjeg jezera i promjena koje su time nastale.[118] Položaj spomenutih morena svakako ukazuje na snažan početni zalet ledenjačkog pokrova u onim dijelovima gdje reljefnih zapreka nije bilo. U ovom prvom valu zahlađivanja i širenja ledenog pokrova pokrenute  su velike količine sipina i zatečenog trošnog pokrova i zatrpana riječna korita. Fluvioglacijalne plavine označavaju dakle prvu fazu zahlađivanja  i morfogenetske promjene koje su time uvjetovane.
        Glacijalne pojave u kasnijem, vjerojatno dužem razdoblju bili su prostorno ograničeniji i vezani za reljefno pogodnije dijelove. Klimatske promjene tokom tog razdoblja ogledaju se u eroziji i ponovnoj akumulaciji fluvioglacijalnog materijala. Nema dakle pouzdanih dokaza za dvije glacijacije. Prema našem shvaćanju nije bilo ni stadijalnih povlačenja koji bi ostavili znatnije tragove. Grundovi su navodi problematični, on se, izgleda, držao tada popularne sheme i za nju tražio dokaze, a trebalo je potpuno obratno.
        Sve upućuje, da je jedna glacijacija imala dvije faze. Prva je faza karakterizirana naglim širenjem leda, praćenim golemim spiranjem i taloženjem fluvioglacijalnih naplavina. U drugoj su fazi glečeri ograničeni na izolirana žarišta, poglavito u osjenjenim dijelovima, gdje su zimi nagomilavane velike količine snijega, a ljetnje je otapanje bilo slabije. Konačno otapanje leda uzrokovano je brzim otopljavanjem i nije bilo stadijalnih povlačenja.
        Epilog. Uz opće zahlađivanje i geografski položaj, na osobine i opseg glacijalnih pojava utjecao je zatečen reljef planinskog bedema Prenja i Čvrsnice, naročito duboki rovovi kanjona Neretve i njenih pritoka. Glacijalne promjene zatekle su rovove, i to može poslužiti kao početak za rekonstrukciju evolucije ovog rijetko dinamičnog reljefnog kompleksa.
        Pleistoceno zahlađivanje zateklo je rovove usječene do današnjih dubina, što se vidi po položaju fluvijalnih naplavina u kanjonu Neretve. Rijeka se neznatno usjekla ispod erodiranih fluvioglacijalnih nanosa, a vjerojatno je taj iznos i manji nego što izgleda, jer su nanosi iz korita erodirani i evakuirani.
        Kanjon Neretve još je u preglacijalno doba diferenciranim procesima bio prilagođen sastavu; otuda proširenje u dolomitima oko G. i D. Grabovice. U ovim proširenjima  nataložene su veće količine fluvioglacijalnih nanosa, dijelom očuvanih u terasama, na kojima su njive i naselja.
        Velike su promjene nastale tokom pleistocenog zahlađivanja u dubokim rovovima pritoka, koje dublje prodiru u planinske masive. U njima su se nakupljale velike količine snijega i u osjenjenim dijelovima formirali ledenjaci, koji su potkopali strane i pomjerili zatečene sipine, a ove su dalje transportirale vode otapanja. Radom leda su, dakle, naročito  izmijenjeni gornji dijelovi rovova Neretvinih pritoka i dobili su  današnji izgled.
        Preglacijalni rovovi Neretvina kanjona i njenih pritoka bili su veoma duboki i uzani. Spiranje vapnenačkih strana bilo je neznatno. Glavno je značenje imalo mehaničko raspadanje koncentrirano duž trošnijih stijena i pukotina. Tako su se obrazovala točila i pod njima moćne plavine, koje je snažna Neretva transportirala jače, a njene slabije pritoke neznatno. Današnji bujičavi tokovi Idbara i Dive Grabovice mogu nam dočarati preglacijalne prilike u rovovima pritoka Neretve.
        Vrela na dodiru moćnih vapnenačkih pokrova i nepropusne podloge održavala su pritoke Neretve. Nema nikakva dokaza, a ni teoretske mogućnosti, da je nepropusna osnova ogolićena cikličkom erozijom kroz vapnence. Rovovi koji nisu otvoreni do nepropusne osnove (Boračka draga i jaruga Bijele na južnoj strani Prenja), zaostali su u svojoj evoluciji. Analiza oblika upućuje, da su pukotine rovova nastale tektonski i nakon toga linearnom erozijom tekućica produbljivane. Vapnenačke su strane raspadanjem i osipanjem slabije izmijenjene, dok je spiranje dolomita bilo znatnije. Led i s njime povezani procesi uvjetovali su reljefne promjene tokom pleistocenog zahlađivanja.
        Ne možemo se oteti pitanju, kako je i kada došlo do lomova, za koje su vezani rovovi kanjona Neretve i njenih pritoka. Za rasuđivanje ovog problema treba istaći raznovrsni smjer rovova. Dok se kanjon Neretve bez obzira na mala vijuganja pruža N-S, ostali rovovi imaju različite smjerove. Drežanka se pruža gotovo W-E, Diva Grabovica i Doljanka NW-SE; naprotiv Idbar i Bijela i Boračka draga imaju smjerove SW-NE – ovaj smjer ima i daleko Dugo polje na sjeverozapadnoj strani Čvrsnice. Rov potoka Bijele na južnoj strani Prenja pruža se smjerom N-S, paralelno s kanjonom Neretve. U rovovima kroz vapnenačku masu Prenja i Čvrsnice nema dakle dominantnog smjera, glavna je osobina da su najjače izraženi oko kanjona Neretve. Ovakvo se raspucavanje ne može objašnjavati dominantnim orogenetskim gibanjima i smjerovima, već lokalnim domnim izvijanjem. To je tektonska posebnost kraja, bitna za njegovu dalju evoluciju. Ovom shvaćanju idu u prilog i drugi odnosi.
        Lomovima preko 1500 m debelog vapnenačkog pokrova izbila je domno i nepropusna osnova (verfenski škriljevci), što je bilo odlučujuće za hidrografsko aktiviranje i morfološku evoluciju rovova.
        Vidjeli smo da su se domna gibanja dogodila znatno prije pleistocenog zahlađivanja. Određivanje donje vremenske granice omogućuju neogene naslage u dolini gornje Neretve. Facies neogenih naslaga ukazuje da u doba njihova taloženja nije postojala današnja dinamika reljefa. Fine jezerske naslage nalazimo u nenormalnom položaju pod današnjim planinskim strmcima. Jezerske su naslage ne samo poremećene, već su i očuvane na različitim visinama; pored onih na 250 m u dolini Neretve, nalazimo ih na visinama preko 1000 m rubom Bokševice i Čelinske planine. Iz ovog slijedi, da je za vrijeme neogenih jezera reljef bio mnogo mirniji i visinski odnosi drukčiji. Dinamika reljefa oko srednje Neretve počinje gibanjem, koja su zahvatila i oligomiocene  jezerske slojeve. Lomovi tokom ovih gibanja otvorili su rovove u vapnenačkoj masi Prenja i Čvrsnice. Rovovi nisu postojali za vrijeme jezera u gornjoj dolini Neretve, jer u protivnom slučaju ne bi moglo postojati onako prostrano jezero; facies naslaga u dinamičnom reljefu bio bi drukčiji i one bi bile očuvane i u dubokim dijelovima rovova. Današnja  riječna mreža nastala je nakon poremećenja tercijarnih jezerskih naslaga u neretvansko-ramskom pojasu. Mlađim procesima diferencirane erozije nastao je današnji složeni oblik Neretvine doline i došli su do izražaja glavni elementi reljefa.
        Facies jezerskih naslaga i njihovi mlađi poremećaji ne dozvoljavaju rekonstrukciju hidrografskih odnosa za vrijeme lakustrijske faze. Sve ukazuje da je reljef bio relativno miran, a riječna mreža znatno drukčija od današnje.
        U svom članku, bogatom smionom postavkama o prošlosti Neretve, J. Dedijer naglašava ideju da je postmiocena (znači postjezerska) rijeka otjecala prema sjeverozapadu, tj. prema Vrbasu, ali u pitanju transversalnog toka on izričito kaže «problem Neretvine probojnice ostaje kao zadatak budućim ispitivačima Neretve».[119]  U ovom je pitanju F. Koch bez rezerve tvrdio «proboj Neretve stvoren je tek za pleistocena, što posvema odgovara analognim primjerima nekih riječnih kanjona u jugoslavenskom kršu.[120] Autor ne navodi na koje to još kanjone misli. U našem je slučaju neosporno, da je pleistoceno zahlađivanje zateklo kanjon Neretve prilagođen diferenciranom erozijom sastavu u uduben do današnjeg korita. Prije zahlađivanja je dakle protekao dugačak period erozijskog rada u kome se Neretva epigenetski kroz verfenske škriljevce usjekla u brijeg jablaničkog gabra. Profil kanjona redovito pokazuje dva dijela: viši otvoreniji i niži uži; ovo se slaže i s općim crtama dolinskog reljefa u nepropusnim stijenama konjičko-ramskog pojasa i u okolici Jablanice. Imamo viši, otvoreniji dolinski sektor blagih strana i u njenu se Neretva i njene pritoke usjekle pomlađene doline. Elementi reljefa upućuju da se  izdizanje zemljišta vršilo u dvije faze; smatramo da mlađe označuje prijelaz između pliocena i pleistocena. Time sigurno nisu iscrpljene faze gibanja i za sada nemamo dovoljno preciznih elemenata kojima bismo ih mogli rekonstruirati. Vrijeme između poremećaja jezerskih naslaga gornje Neretve i usijecanja sutjeske i rovova njenih pritoka bilo je dugo i omogućivalo je više erozijskih faza.[121]  U rekonstrukciji evolucije reljefa često ne vodimo dovoljno računa o trajanju geoloških razdoblja.
        Izdizanjem i izvijanjem raspukla se vapnenačka masa Prenja i Čvrsnice i stvorila se tektonska predispozicija, kojoj se prilagodila nova riječna mreža, nakon poremećaja tercijarnih jezerskih sedimenata u zaleđu planina. Ova mlađa geološka razdoblja bitna su za evoluciju današnjeg  reljefa i mi smo ukazali na njene najnovije faze. U toku tog razdoblja izdignuti su planinski masivi evolvirali prema razlikama u petrografskom sastavu (vapnenci su korodirani, a dolomiti spirani i manje otapani), na toj je osnovi  pleistocena glacijacija cizelirala oblike koje smo u prvom dijelu predočili.
        Naš je kraj na međi «paleozojske jezgre» i dinarskog vapnenačkog prostora. Duž uzdužne granične linije vršena je još paleozojska vulkanska aktivnost.[122] Ovim graničnim i tektonski važnim pojasom izdvojene su kontinuirane mezozojske naslage na JZ-u i donjomezozojske dolomitsko-vapnenačke kape Bjelašnice, Visočice, Treskavice, Lelije i dr., a očuvani su gornjokredni fliš Borča i tercijarni jezerski sedimenti Glavatićevo-Rama. Ove su naslage uvjetovale položaj i održavanje Neretve. U vapnenačkom pokrovu na lijevoj strani Neretve prevladava pad slojeva prema JZ, a u neogenim naslagama neretvansko-ramskog pojasa prema SI, što ukazuje na produženu ulogu stare tektonske linije. Kraj pripada središnjim dijelovima Dinarskog gorja, za koje su, za razliku od obalskog pojasa, radijalna izdizanja i izvijanja važnija od nabiranja.[123]
        Geomorfološka istraživanja u planinskom bedemu oko srednje Neretve pokazuju da su za današnji reljef naročito važni pleistoceni i postpleistoceni egzogeni procesi. Ovi su procesi cizelirali značajne oblike na osnovnom reljefu, koji je uvjetovan gornjotercijarnim gibanjima i erozijom, koja ih je pratila. Oblici osnovnog reljefa i pleistocenih procesa ovise o prirodi stijena, koje su nataložene u ranijim geološkim razdobljima. Ovo je iskustvo u skladu s općim razvojem istraživanja  evolucije reljefa.
Fot. 1. Vrhovi Prenja Zelena glava(2135 m) i Otiš (097 m) gledani od Velikih Bara. Ističu se zaobljjene i gole vapnenačke površine
Fot. 2. Strane krnice Štirni dol ispod Lupoglava (2102 m).
Fot. 3. Tisovica na Prenju. Udolina je vezana za dolomite  i modelirana radom leda
Fot.  4. Pošumljene morene i cirkovi pod osojnom sjeveroistočnom stranom Veleži
Fot. 5. Udolina Boračkog jezera. Na lijevoj strani dobro pošumljene padine  morene Stranine. Na prednjem dijelu mlada naplavna ravan, koja je ispunila veći dio jezera.
Fot. 6. Idbar- mladi postglacijalni sipari prekrivaju donje dijelove strana, koje bujica podsijeca i pokreće velike količine šljunka. Iz ovakvih su dolina pritjecale  velike količine fluvioglacijalnog materijala  u donju dolinu Neretve.
Fot. 7. Krnica pod vrhom Pločna  (2228 m) na Čvrsnici
Fot. 8. Morena kod Borićevca u Dugom polju




PLEISTOCENSKO JEZERO U DOLINI ZETE[124] 


        Polazeći onuda prvi put god. 1949., bio sam, kao i svatko drugi, impresioniran upadljivom razlikom između pitome Bjelopavličke nizine i pustoši na fluvioglacijalnim nanosima oko Morače. Razlika je u prvom redu posljedica nejednakog sastava naplavina, a s tim su povezane i gospodarske posljedice. Dok se plavinska priroda nanosa Morače i njene pritoke Cijevne dade lako uočiti, a ove rijeke u dubokim usječenim kanjonima i danas dosta brzo teku naizmjence kao bujice i neznatni tokovi, Bjelopavlička nizina je gotovo potpuno horizontalna i Zeta u njoj teče veoma vijugavo, sporo i ljeti izgleda mnogo veća od toka u koji se ulijeva.
        Spomenuta suprotnost ostala je u dobrom sjećanju i poticala na razmišljanje. Saznanja u drugim krajevima sugerirale su objašnjenje, za koje sam god. 1957., uočio prve dokaze. Primijetio sam, da je Zeta oko Spuža i uzvodno usječena u finim bijelim naslagama. To me je učvrstilo u predosjećanju, da je dolina Zete bila u pleistocenu zagaćena fluvioglacijalnim nanosima Morače i preobražena u jezero. 
        Ljubaznošću mog bivšeg učenika B. Radovića ukazala mi se mogućnost, da za vrijeme V. Kongresa geografa Jugoslavije, u društvu prof. B. Ž. Milojevića i asistenta J. Riđanovića, pojavu provjerim i utvrdim kontakt fluvioglacijalne barijere i jezerskih naslaga. Uzvodno od mosta na Zeti u Vranićkim njivama lijepo se vidi prelazni pojas i naizmjenično ukrštavanje fluvioglacijalnih naplavina i jezerskih glina.
        Ledenjaci Sinjajevine i planina oko gornje Morače uvjetovali su snažne povodnje i prijenos golemih količina grubog fluvioglacijalnog materijala, kojim je prekrita donja dolina. U ovom je naplavljivanju sudjelovala i Cijevna, koja je pod analognim uvjetima pritjecala sa zapadnih Prokletija.
        Naprotiv, tektonski predisponirana udolina oko toka Zete bila je na maloj apsolutnoj visini i van neposrednog utjecaja ledenika. Vrela, koja su danas oko 70 m, bila je na maloj apsolutnoj visini i van neposrednog utjecaja ledenjaka. Vrela, koja su danas oko 70 m, bila su za maksimuma posljednje glacijacije najviše 170 iznad razine mora. Pored male visine važno je i pružanje zetske udoline NW-SE. Uz to je sjeveroistočna prisojna strana blaža od jugozapadne. Prisojna i vlažnim vjetrovima s mora izložena strana zadržavala je kao i danas veće količine padalina. Sjeveroistočnom blažom stranom proteže se i gospodarski važan pojas fliša, duž koga su brojna vrela, bolje obrasle i obrađene površine i smještena naselja.
        Jačim zimskim zahlađivanjem, a osobito noćnim smrzavanjem i dnevnim odmrzavanjem te jakim ciklonalnim pljuskovima spirana je flišna zona i nanošen naplavni materijal u zetsku udolinu. O ovim procesima svjedoče plavinski oblici na kontaktu s dolinskom ravnicom. Na jugoistočnoj pretežno vapnenačkoj strani nije bilo petrografskih preduvjeta za analogne procese.
        Dok je Morača naglo, osobito za periodičnog otapanja snijega i leda, nosila velike količine šljunka, pijeska i mulja. Zeta i njeni pritoci su akumulirali samo finiji mulj i manje količine pijeska i tako je postepeno ispunjavano jezero, koje je nastalo iza šljunkovitih naplavina Morače. Obzirom na kršku periodu vapnenačkog ruba i propustljivost fluvioglacijalnih naplavina Morače jezerski nivo je morao znatno varirati, a moglo je doći do
periodičnog presušivanja. Jednoličnost naslaga duž korita Zete, ukoliko smo to mogli konstatirati, ukazuje, da do znatnijih prekida jezerske faze nije dolazilo, tj. da su klimatski uvjeti za održavanje jezera bili povoljni.
Slika       Vjerojatno prostranstvo pleistocenog jezera u dolini Zete (šrafirano).


        Današnji izgled zetske udoline, odnosno Bjelopavličke ravnice naslijeđe je pleistocene jezerske faze, tj. klimatskih faktora, koji su to uzrokovali. Postavlja se pitanje: kako je udolina Zete izgledala prije pleistocene jezerske faze i taloženja današnjeg ravnog dna?
        Duž zapadnog ruba Bjelopavličke nizine imamo ponore, koji svjedoče, kao što je normalno očekivati, da je krš u okolnom vapnenačkom kraju duboko razvijen. Logično se nameće zaključak, da je mlađi materijal, od koga se sastoji ravnica, djelomično zagatio ponore i smanjio njihov odvodni kapacitet. Na veći kapacitet ponora prejezerske faze upućuju i druge osobine Zetske udoline. Šira je Bjelopavlička nizina sutjeskom, kojom protječe Zeta, spojena s naplavnom fluvioglacijalnom ravnicom oko Morače. Petrografske razlike nisu dovoljne da objasne razlike u dimenzijama zetske udoline, to više, što je središnji vapnenački greben u najprostranijem dijelu Bjelopavličke nizine sveden na niz veoma lijepih humova (Spuž i dr.).
        Mnogo elemenata morfološko-hidrografske prirode upućuje, da su u prejezersko doba vode Bjelopavličkog polja uglavnom ili sasvim utjecale podzemno kroz ponore duž zapadnog ruba. Nazivamo tadašnji oblik «poljem», jer je, iako malih razmjera, u svemu odgovarao tipičnim oblicima te vrste. Iz flišnog pojasa na sjeveroistočnoj strani udoline i s dolomitnih rubova spiran je u polje trošan materijal i stvorena naplavna i periodično plavljena ravnica, duž čijih su rubova korodirani vapnenci. Rubnim korozovnim procesima izdvojeni su lijepi humovi srednjeg dijela i Bjelopavlićka nizina proširena na otjecajnoj strani, tj. duž jugozapadnog vapnenačkog ruba.
        Hladna i u ovom kraju vlažna pleistocena klima povećala je pritjecajne vode i nanos materijala, te su time dijelom zatrpani ponori na jugozapadnom rubu, pojačano je a možda i sasvim nanovo uspostavljeno otjecanje prema Morači. Nanosi su postepeno ispunili cijelo jezero do visine fluvioglacijalne barijere. Na gotovo idealnoj ravnici jezerskih naslaga Zete teče sporo i pravi veoma izrazite meandre.
        Klimatskim promjenama nakon oledbe usjekla je Morača kanjon u naplavnoj fluvioglacijalnoj ravnici; s ovim se procesom suglašava i Zeta. Fini jezerski sedimenti ne mogu osigurati isti ritam erozije, i Zeta na međi različitih naplavina u Vraničkim njivama još uvijek pravi brzake. Oživljavaju i ponori na jugozapadnom rubu Bjelopavlićke nizine – obnavljaju se prilike koje je prekinula hladna pleistocena klima.
        Današnji izgled udoline Zete, morfološki procesi kao i pojave cirkulacije vode, koje se tamo vrše, nisu rezultat istorodnog  i progresivnog razvoja, već odražavaju velike promjene, koje je uvjetovala hladna pleistocena klima. Uz Ljubljansko Barje oko Ljubljanice, koje su izolirale fluvioglacijalne naplavine Save, Zetska udolina je vjerojatno najljepši primjer analognih procesa.
        Izložene promjene česta su i rekli bismo gotovo redovita pojava u krajevima, gdje su postojali analogni odnosi. Možemo ih pratiti duž Save, dokle su doprli njeni fluvioglacijalni nanosi (odnos prema Krki, Sutli, Krapini i sl.), duž Drave (odnos prema Polskavi, Plitvici i sl.). Analogni su odnosi Neretve i Bune a očiti se i u gornjem dijelu neretvanske delte.
        Posljedice pleistocenih klimatskih prilika uopće su bitne za današnje morfološko stanje i još utječu na cirkulaciju vode. Ova je spoznaja od osnovne važnosti za uspjeh praktičnih zahvata, a posljedice pleistocenih oledbi nažalost su mnogo puta previđene u stručnjačkim ekspertizama. Zetska udolina je pogodan primjer za demonstraciju utjecaja pleistocene hladne klime, te zaslužuje mnogo detaljniji studij.
________________
IZVJEŠTAJ O ISTRAŽIVANJU GLACIJACIJE NA PLANINAMA OKO SREDNJE NERETVE[125]
Znanstvena problematika i glavni prethodni rezultati


        Zadaća je geomorfoloških istraživanja porječja Neretve u god. 1956. bila, da se utvrdi opseg i značenje pleistocene oledbe planina oko srednje Neretve (Prenj, Čvrsnica, Čabulja, Velež i Crvanj), kao i mlađa evolucija dolinskog reljefa. Prošle smo godine konstatirali, da moćni nanosi šljunka u Bijelom polju i Bišću, kao i u terasama uzvodnog dijela doline, ne mogu po svom sastavu (vapnenac i gabro) i prirodi (veliki blokovi) potjecati iz gornjeg porječja, koje se sastoji pretežno iz dolomita, škriljevaca, vapnenaca i mlađeg flišnog materijala. Obilju naplavnog materijala trebalo bi na planinama odgovarati analogni erozijski oblici, koji nisu dosad konstatirani. Sastav i raspored fluvioglacijalnog materijala upućuju, da je glacijacija bila jače razvijena na planinama, koje su bliže moru i prema tome prosječno toplije. Zbog te specifičnosti i mogućnosti paralela zaslužuje studij glacijacije planina oko srednje Neretve najveću pažnju i ima opće naučno značenje.
        Glacijalne tragove na planinama oko srednje Neretve najdetaljnije je proučavao A. Grund (Die Morphologie des Dinarischen Gebirges. Geographische Abhandlungen, sveska 9/3, str. 81-136. Leipzig-Berlin 1910.). Odličan učenik A. Pencka, majstora poučavanja alpske glacijacije, A. Grund je pokušao da prema alpskim uzorima predstavi i objasni glacijaciju na planinama oko srednje Neretve. Uvjerili smo se, da je glacijacija faktora i oblika reljefa.
        Morenski materijal mjestimice dopire do izuzetno malih visina. Stranine sa sjeveroistočne strane Boračkog jezera tipičan su morenski nasip. Osnova nasipa je na 520 metara, iz čega izlazi, da je snježna granica (s obzirom na najviše vrhove Bahtijevice) bila na 1360 m. (Grund 1300 m). Položaj morenskog nasipa stranine ukazuje, da u doba njegova deponiranja nije postojala današnja jezerska zavala – dokaz mladosti Boračkog jezera, što se ogleda i u njegovu brzom zatrpavanju. Nismo našli dokaze, da je taj morenski nasip zatvorio dolinu Boračkog potoka i uvjetovao formiranje jezera u Borcima, kao što navodi A. Grund. Naprotiv, sve ukazuje, da je potok otjecao s vanjske (sjeveroistočne) strane nasipa i ulijevao se nizvodnije u Šišticu. Reljef okolice Boračkog jezera dokazuje, koliko su značajni vrlo mlađi postglacijalni procesi u današnjem izgledu kraja.
        U dolini Bijele nalazimo sigurne morenske tragove kod Medaskovića na 450 metara; a oni nizvodni, oko ceste za Borak problematični su. Prema tome, ovdje je snježna granica bila na 1180 m. (kod Grunda 1200 m, iako on računa s nižim morenama na 1380 m, te bi snježna granica bila čak niža od naše).
        I u Idbaru nalazimo sukcesivne tragove morenskih nasipa, od kojih je najniži siguran kod Čosića na 380 m; prema tome snježna je granica bila na 1186 m (kod Grunda 1400 m, iako on računa kao morene i nesigurne tragove kod Mehića na 360 m, što bi značilo, da je snježna granica prema vrhu Cetinje iznosila tek 1170 m). 
        Analogne prilike imamo i na masivima Čabulje i Čvrsnice. Ispod strmih i osjenjenih strana Čabulje spuštao se led prema dolini Drežanke i deponirao morene kod Perutsa (240 m), što znači, da je snježna granica bila na 1020 metara (kod Grunda 1200 m, ali nam nije jasno, kako je došao do te vrijednosti). Ima tragova slabijeg glacijalnog procesa i u drugim dolinama s osjenjene strane Čabulje, ali nismo mogli konstatirati analogne oblike na osojnim padinama Male Čvrsnice, kao što navodi A. Grund. Vidjet ćemo, da je to i nemoguće.
        Priroda i oblik materijala kod Kremenca (250 m) na desnoj strani Neretve nizvodno od Gornje Grahovice upućuje na glacijalno porijeklo, iz čega izlazi, da je ovdje snježna granica (vrlo osjenjen kraj) bila i ispod 1000 metara (970 m).
        Analogne prilike nalazimo i u dolini Dive Grabovice. Greben, na kojem je lugarska kuća (284 m), prekriven je morenskim materijalom, a snježna bi granica bila na 1400 m (Grund navodi 1600 m, što ni u kojem slučaju ne odgovara s obzirom na glavne vrhove Čvrsnice). 
        Prema tragovima morenskog materijala iznad Malog Grada (oko 400 m) u dolini Doljanke izlazi, da je na sjeveroistočnoj padini Muharnice snježna granica bila na 1170 metara.
        I pored prednjih izoliranih i niskih tragova glacijalnog reljefa i odgovarajuće visine snježne granice, nemamo općenito izražen glacijalni reljef duž cijelih osojnih strana. U tom pogledu čini karakterističan izuzetak sjeveroistočna strana Veleža (1969 m). Pod strmcem, relativne visine 800 – 900 m bilo je više ledenjačkih žarišta iz kojih se  led spuštao do 1050 m. Led se zadržavao u osojnom dijelu veleškog strmca, a snježna granica bila bi oko 1500 m. Strane Veleža padaju prema otvorenim travnjacima i poljima, na kojima se led brzo otapao.
        Posebne prilike imamo na sjeverozapadnoj strani Čvrsnice u Dugom polju. Vapnenački strmac smjera jugozapad-sjeveroistok ima relativnu visinu 500-700 m. Prema tom strmcu padaju i strane najviših grebena Čvrsnice. Pod strmcem Čvrsnice ostavila je pleistocena glacijacija veoma izrazite tragove. Tu imamo tipične morenske nasipe, relativne visine do 100 metara. Preko srednjeg dijela udoline između Čvrsnice i Vrana, rasporedili su se lukovi morenskih nasipa, koji pod strmcem zatvaraju udubljenja. Veoma svježi nasipi oko Borićevca naliježu preko starijeg znatno izmijenjenog i djelomično cementiranog materijala.
        Poseban položaj i značenje ima morenski pejzaž Glavice (na topografskoj karti pogrešno Poljana), koji s juga zatvara zavalu Blidinjeg jezera i odvaja je od polja Svinjače. Morenski pejzaž u Dugom polju, između Čvrsnice i Vrana, pripada zacijelo u naše najjizrazitije oblike ledenjačke akumulacije.
        Na prisojnim stranama planina oko srednje Neretve oblici glacijacijalne erozije i akumulacije ograničeni su na Prenj i Crvanj. Na prisojnim stranama Čabulje, Čvrsnice i Veleža nismo konstatirali takve oblike.
        Kroz srednji dio Prenja, pruža se od sjeverozapada prema jugoistoku udolina Bijele vode, koja u donjem dijelu naglo skreće prema jugozapadu i divljom sutjeskom Velika draga spušta se prema Bijelom polju, odnosno prema dolini Neretve. Na rubu planinskog masiva, pred ulazom u Veliku dragu (na 1040 m) staložene su moćne morene, sada dobro obrasle borovom i bukovom šumom. Iz toga izlazi, da je snježna granica bila na 1630 m (Grund nije uopće primijetio taj značajni morenski materijal). Na jugozapadnoj strani Prenja imamo još 4 ledenjačka žarišta: Jezero, Gruče, Poljica i Galić-do.
        Ova su žarišta neposredno pod najvišim grebenom Prenja (1850, do 2102 m). Cirkovna ledenjačka žarišta izmodelirala su reljef, a vode, koje su od njih otjecale,  usjekle su divlje gudure na stranama Prenja prema Bijelom polju i deponirale plavine u podnožju. Povremeno su se ledenjaci proširivali do samog ruba masiva i prebacivali morenski materijal niz padine. Rad ovih malih ledenjaka prestajao je na visinama oko 500 m, što bi značilo da je snježna granica bila na 1800 m. Iz planinskog kraja Za Kantarom transportiran je morenski materijal u dolinu potoka Bijele, između Jasenjeg gvozda i Prenja. Mlađim erozijskim procesima pretaložen je ovaj fluvioglacijalni materijal iz doline Bijele prema donjem toku Neretve.
        Poseban položaj ima Crvanj (Zimomor 1921.) na sjeveroistočnoj strani Nevesinjskog polja. Crvanj je sastavljen pretežno iz triaskih vapnenaca i dolomita, ispod kojih mjestimice izbijaju i verfenski škriljevci. Sjeverozapadno od glavnog vrha bila su dva ledenjačka žarišta (cirka), od kojih je izrazitiji onaj kod vrela Močila, a mlađim urušavanjem dolomitskog zemljišta znatno je izmijenjeno žarište ispod Previja (1856. g.). Morenski materijal je deponiran na 1380 m, te bi snježna granica bila na 1650 m. I ovdje su ledenjačka žarišta bila na prisojnim stranama. Obrazovanju ledenjaka zacijelo je pogodovao sastav podloge, od dolomita i verfenskih škriljevaca. U tim stijenama se zadržavala voda i obrazovao horizont mrzlote, koji je pogodovao formiranju ledenog žarišta.
        Moru izložene strane planina primale su kao i danas mnogo više padalina u toku ledenog doba. Veliko značenje ekspozicije vidi se u intenzivnoj oledbi sjeverozapadu izloženih padina Čvrsnice. Visoki vapnenački strmac, zadržavao je vlažne zapadne vjetrove i uvjetovao veću količinu padalina odnosno snijega. Na južnim stranama dolazilo je samo izuzetno do obrazovanja ledenjaka pod najvišim grebenima Prenja, gdje je tome i raniji reljef pogodovao. Ta mala i visoka žarišta bila su okružena veoma strmim stranama, koje su uvjetovale moćne smetove i obrazovanje leda. Na Crvnju je obrazovanju leda pogodovala petrografska priroda podloge.
        U dubokim udolinama osjenjenih strana snijeg se nije mogao ljeti otopiti, i ledenjaci su se održavali na malim visinama. Tome treba dodati i ulogu visokih vapnenačkih strmaca, pod kojima su se u toku zime nakupile velike količine snijega, koji je hranio led. Ledenjaci osojnih strana uvjetovani su dakle prvenstveno oblicima reljefa.
        Glacijalni tragovi na planinama oko srednje Neretve odražavaju regionalne klimatske prilike i zatečene oblike reljefa. Kraj je primao obilje padalina, odnosno snijega, koje su donosili vjetrovi s mora, a ledenjaci su se formirali u osjenjenim dijelovima, i u nekim slučajevima dopirali do izuzetno malih visina. Samo je izuzetno dolazilo do formiranja ledenjaka na prisojnim stranama, i to zbog povoljnog reljefa i petrografskog sastava. U tim uvjetima neopravdano je povlačiti regionalnu snježnu granicu, jer je ona samo lokalne prirode, kao što je  bila i glacijacija.
        Redovito otapanje moćnog snježnog pokrova na vlažnijim primorskim stranama pokazuje, da su topla godišnja doba bila veoma izrazita. Glacijacija je dakle bila odraz regionalnog položaja i reljefa, a ne opće geografskih prilika.
        Na smjenu izrazito toplih perioda i snjegovitih zima ukazuje i  odsustvo tragova permafrosta (mrzlote) i procesa krioturbacije. Učinke naizmjeničnog zamrzavanja i održavanja nismo mogli konstatirati ni u starijim morenskim nanosima jugozapadno od Blidinjeg jezera, kao ni u starijem fluvioglacijalnom materijalu. To bi se moglo objasniti i pretežno vapnenačkim sastavom podloge, koja nije zadržavala vodu, pa prema tome nije pogodovala ni stvaranju horizonta.
        U nepropusnim naslagama doline Neretvice ima tragova  periglacijalnih procesa, što pokazuje, da je litološki element imao presudno značenje. Jako ljuštenje i transport gabra iz kraja uzvodno od Jablanice može se također objasniti posljedicama zamrzavanja u pukotinama, kojima ta stijena obiluje.
        I glacijalni oblici najviših planinskih dijelova imaju specifične osobine. Cirkovi su rijetko i razmjerno slabo razvijeni. Divlji škrapar dopire s južne strane do najvišeg grebena Čvrsnice i nije radom leda nimalo izmijenjen. Zatvorene udoline između grebena Velike Čvrsnice i Vilinca, i između Vilinca i Muharnice, kao i unutrašnji krajevi Prenja (Za Kantarom, Tisovica, Crno polje i dr.) izmodelirani su radom leda i nivacije. U reljefu dolazi do izražaja otpornost stijena, i ranije krške forme su ublažene (suprotno opće raširenom mišljenju). Morenskog materijala ima veoma malo, jer je prebačen niz strmce u podnožje masiva. To se najbolje vidi na prisojnim stranama Prenja, gdje je transportna snaga leda bila manja, te je morenski materijal deponiran na rubu ili po padini masiva. Utjecajem zimskog zamrzavanja u pukotinama stvarao se trošan materijal, koji su led i vode naglog otapanja nosili u podnožje, u dolinu Neretve, odnosno njenih pritoka. U morenskom materijalu znatnim dijelom sudjeluju i stariji sipari, iz podnožja vapnenačkih strmaca. Morenski nasip Stranina iznad Boračkog jezera, potječe zacijelo najvećim dijelom od pretaloženih sipara iz Boračke drage. 
        Postglacijalni korozivni procesi u visokim su vapnenačkim krajevima veoma razvijeni i pred njima se ne bi mogle održati ledenjačke strije, kojih je samo izuzetno i moglo biti. Na našim planinama nije bilo ni debelog ledenog pokrova ni dugih ledenih tokova. Na najvišim dijelovima planina bio je nestabilan ledeni pokrov, a u zaklonjenim dijelovima izolirane ledenjačke jezgre.
        Pored površinskog otjecanja prema Neretvi i njenim pritokama, znatan dio vode od otapanja gubio se u zatvorenim krškim udubinama. Najznačajniji takav krški kraj bio je između Prenja, Veleža i Crvnja. U sredini ovog kraja leži vapnenački masiv Crne Gore (1497 metara) znatnim dijelom okružen dolomitima i eocenskim flišem.
        Rubom vapnenačke jezgre imamo ponore i formirane su krške zavale. (Gornje i Donje Zijemlje, Srednje polje, Grmlice, Borovsko i Liješće polje). Fluvioglacijalne naplavine s okolnih planina (Prenja, Veleža i Crvnja) znatnim su dijelom ispunile krške zavale i uvjetovale periodične poplave. Vode iz tog kraja otjecale su za vrijeme glacijacije, kao i danas, kroz masiv Crne Gore, - dokaz, da je krški proces još prije glacijacija bio razvijen do golemih dubina.
        Spiranjem viših dijelova i transportom siparskog materijala iz podnožja strmca, kao i donosom finih dijelova iz gornjeg porječja, deponirane su velike količine nanosa u dolini Neretve, osobito u proširenjima Bijelog polja i Bišća. Naplavne podove je često teško međusobno povezati. U užim dijelovima, gdje je riječni transport bio usporavan i na ušćima pritoka, koje su donosile mnogo materijala, podovi su viši. Plavine na podnožju Prenja, rubom Bijelog polja ukazuju na veliko značenje periodičnih tokova, koji su pritjecali s ove planine. Naprotiv, niži dijelovi naplavnog nivoa, rubom Bišća, dokazuju, da je akumulaciju vršio samo tok Neretve.
        Fini pijesak i prašina na padini Huma u Mostaru i iznad Bune odraz su klimatskog utjecaja ledenog i snježnog pokrova na planinama oko gornje Neretve. Jak i suh vjetar ispuhivao je fine dijelove iz fluvioglacijalnih nanosa i taložio ih na nizvodnim stranama. Odnos eolskih nanosa i fluvioglacijalnih naplavina pokazuje, da su posljednje nataložene početkom i prije maksimuma (hladnog i suhog, kad se vršio eolski transport) glacijacija. Praporne su naslage mlađim procesima uglavnom sprane i ostale su samo krpe.
        Koliko je bilo glacijacija? Na ta pitanja ne možemo dati konačan odgovor. Grundove navode, na osnovi kojih zaključuje, da su ostali tragovi dviju glacijacija (Riss i Wirm) nismo mogli utvrditi. U našem kraju imamo dvije dobro izražene fluvioglacijalne terase, naročito oko Jablanice. Imamo niske i izrazite morenske nasipe (Stranine iznad Boračkog jezera, u dolini Bijele, u Idbaru i Glavice jugozapadno od Blidinjeg jezera). U toj prvoj fazi zaleta leda u niske krajeve, odgovarala bi moćna fluvioglacijalna akumulacija u dolinama. Izoliranost i jednostavnost niskih morenskih nasipa upućuje, da to ledeno doba nije dugo trajalo. Naprotiv, glavnina fluvioglacijalnih naplavina nataložena je u prvoj fazi, kojoj odgovara više terasa. U drugoj fazi glacijacije deponirani su složeniji morenski nasipi, a u dolinama niža fluvioglacijalna terasa.
        Količina materijala u tim mlađim fluvioglacijalnim terasama znatno je manja, što je i logično, jer je prvo zaleđivanje izvršilo velike promjene i snijelo s viših dijelova zatečeni trošni materijal. Razlike u faciesu jedne i druge serije, naplavina veoma su male i upućuju, da je vremenski razmak između dviju faza bio relativno malen. Trebat će tražiti nove i specifične kriterije za rješenje problema o broju glacijacija.
        Položaj fluvioglacijalnih naplavina pokazuje, da su glavne crte reljefa srednjeg porječja Neretve, nastale prije glacijacije. Ledeno doba je zateklo vrlo disiciran reljef, u kome su dolazile do izražaja petrografske razlike i tektonske predispozicije. Ovo pomlađivanje reljefa bilo je uvjetovano povećanjem apsolutne visine kraja.
        Istovremeno su prikupljeni podaci o značenju morfoloških procesa i oblika za geografske osobine kraja. Šume, rijetka vrela, raspored obrađenog tla i položaj naselja održavaju, kako sastav zemljišta, tako i morfološke procese. Ti će se podaci iskoristiti u općoj geografskoj obradi porječja Neretve.






BUTIŠNIČKI JARAK[126]
 
        Uzana i duboka (do 700 m) dolina Butišnice, pritoka Krke, pruža se gotovo meridijanski. Izgleda kao golemi jarak, a s time u skladu su i intenzivni morfološki procesi. Zbog oblika, morfoloških procesa i dugog graničnog položaja, ovaj jedinstveni kraj ostao je u sjeni i malo je poznat. Novi razvoj i prometno valoriziranje daju butišničkom jarku ključno značenje, te postaje najvažniji prolaz kroz barijeru Dinarskog gorja. Prirodne specifičnosti i društveno značenje traže detaljno snimanje i studij; u toku raspoloživog vremena uočili smo samo okvirne činjenice.
        Asimetrija između iličke (1542 m) monoklinalne građe, na istoku i razlomljenog terena, na zapadnoj strani, ukazuje na to da Butišnica teče duž tektonske linije. Nakon gornjeg, približno dinarskog smjera (NNW-SSE) Butišnica od Strmice skreće prema SSW-u; s promjenom pravca mijenja se i građa dolinskih strana. Na istočnoj strani donjeg dijela doline slojevi ogranaka Dinare su mjestimice i horizontalni.
        Od osnovnog je morfološkog značenja što u dolini Butišnice, ispod pokrova čistijih mladomezozojskih vapnenaca, izbijaju slojevi manje otpornih dolomita a u znatnom prostranstvu i staromezozojski škriljevci. U jarku su očuvane i tercijarne jezerske naslage, čiji položaj traži detaljan studij; pleistocene gline imaju i industrijsko značenje.
        U morfološkim procesima je bitno što se manje otporne stijene jezgre intenzivno razaraju, to, uz klimatske osobine, uvjetuje bujičavi karakter Butišnice. Sustavno sagledavanje ovih intenzivnih morfoloških procesa tražit će duže istraživanje, ali rekonstrukcija cijelog morfogenetskog razvoja doline vodi u dalju geološku prošlost, gdje imamo malo sigurnih oslonaca. Za sada se ograničavamo na neke mlađe morfološke procese koji su ne samo značajni za Butišnicu već pridonose uočavanju morfogeneze krškoprimorskih krajeva.
        Bujičava Butišnica danas razara izuzetno moćnu sedrenu barijeru kod Golubića. Prema novijim istraživanjima, sedra je nataložena u postpleistocenoj toplijoj klimi (tokom posljednjih 10000 godina). Iza sedrene barijere bilo je jezero, na mjestu današnjeg golubićkog polja. Nanosima Butišnice zatrpano je jezero i daljnjim transportom materijala razara se sedrena barijera. Čini se da je jezero, u kome su taložene gline koje iskorištava ciglana u Strmici, starije od golubićkog.
        Sedrena barijera je nataložena u dolini koja je duboko zasijecala šljunkovite nanose i padinske plazine. Ove starije akumulacijske oblike logično pripisujemo jačem razaranju i transportu za posljednjeg pleistocenskog zahlađenja. Smjena akumulacijskog procesa s mlađom erozijom ne može se objasniti samo klimatskim promjenama; vjerojatno je došlo do izmjene i u uzdužnom profilu doline, tj. do radijalnih gibanja.
        Veće morfološko značenje imaju stariji i tamniji konglomerati, koje nalazimo u različitim dijelovima, a naročito su prostrani u Kninskom polju. Transport ovih naslaga mogle su izvršiti goleme količine vode. Konglomerati su i do 20 m iznad današnje naplavne ravnice oko donje Butišnice. U doba njihova taloženja bili su dolina Butišnice, zavala Kninskog polja i odvojeni kanjon Krke već duboko usječeni diferenciranom erozijom.
        Golemim nanosima, relativno grubog materijala, bio je prekinut erozijski proces. Očito je ova faza razaranja viših dijelova i transporta u niže procese bila uvjetovana odgovarajućim klimatskim prilikama. U jednoj ranijoj glacijaciji (vjerojatno ris) naš kraj je bio zahvaćen intenzivnim periglacijalnim procesima.
        Time dolazimo do zaključka da su osnovni elementi reljefa u složenoj dolini Krka – Butišnica uglavnom bili izmodelirani prije gornjih procesa koje je uvjetovalo pleistocensko zahlađenje. Klimatogenim procesima bila je izmijenjena duga faza difenecirane erozije kojom su izmodelirane glavne crte doline Butišnice i Krke, te zavala Kninskog i Kosovskog polja. Fazi diferencirane erozije prethodio je period stabilnosti kada su  na vapnencima izmodelirani prostrani korozijski ravnjaci. Korozijski ravnjaci su bili povezani i uvjetovani denudacijsko-erozijskim nivoima u poremećenim neogenim jezerskim naslagama.
        Poremećaj staropliocenskih jezerskih naslaga ukazuje na značenje rodanske orogeneze u našem kraju. Dislokacija i izvijanje dijelova korozijski zaravni upućuje na to da je kraj bio zahvaćen i vlaškom orogenezom, početkom pleistocena. Intenzivnost procesa modeliranja upućuje na to da se tektonska gibanja vjerojatno još nisu smirila.
        Posebno je značenje butišničkog jarka da su morfogenetski procesi veoma intenzivni i da su očuvani tragovi ranijih faza, što dozvoljava raščlanjivanje, detaljnije od onog koje je dosada vršeno. Planinski okvir butišničkog jarka obiluje detaljima koji zaslužuju posebnu pažnju i mogu se mnogostruko iskoristiti. Visoke facete u dolomitima, iznad doline Surdupa kao i nekih drugih pritoka, sa bogatstvom reljefnih detalja spadaju u rijetkosti, ne samo kod nas već i u klasičnom alpskom pejzažu. Prostrana ponikva Vagnja (u kojoj nema jezera, kao što je označeno na topografskoj karti) jedinstven je krški oblik nastao diferenciranom erozijom dolomita oko vapnenačke plombe.
        Ovo su smo prvi i sumarni podaci o veoma značajnom kraju. Studij treba nastaviti, vršiti detaljnija snimanja i tek na osnovi toga će se izvršiti sistematiziranje oblika i povući odgovarajući zaključci.
        Impresivni i dugi jarak bogat je različitim drugim prirodnim detaljima te specifičnim društvenim inventarom, tako da nije samo prirodni već kompleksni geografski park. Novije prometno povezivanje učinilo je butišnički jarak pristupačnim, a cestovnim valoriziranjem postati će ovaj geografski muzej još poznatiji i privlačniji.
        Osobine, inventar i praktično značenje butišničkog jarka upućuje na to da se on iskoristiti za znanstveni studij i praktično izobražavanje. Teško je naći prostor koji je toliko bogat geološkom, kompleksnom geografskom, klimatskom, biološkom i socijalnom problematikom. Posebno su složeni geotehnički problemi koji se uređenjem putova moraju riješiti. Detaljnim razvojem i korištenjem kraja problematika će se stalno obnavljati.
        Butišnički jarak je pogodan za studijsku postaju, kakvu je nemoguće naći ne samo na nacionalnom teritoriju već i u širem krugu. Postaja bi privlačila i međunarodni interes, a mnogostruko bi poslužila praksi, jer butišnički jarak otvara glavna «vrata» između primorja i zaleđa.
 


NASTAVAK ISTRAŽIVANJA U BUTIŠNIČKOM JARKU U 1968. GODINI[127]
 
        Ovog ljeta nastavio sam geomorfološka istraživanja u Butišničkom jarku i okolnom kraju. U ovom impresivnom udubljenju i sada se vrše intenzivni erozijski procesi, te ima karakter bujičavog terena. Metoda korelacijskog izučavanja traži da se utvrde i odgovarajući akumulacijski oblici; to je bi zadatak ovogodišnjeg istraživanja.
        Problem je naročito zanimljiv i težak zato, što Krka, kojom otječu vode, transportira veoma malo rastrošnog materijala, te su sedrotvorci u njenim čistim vodama okupili poznate barijere i rijeka je stepeničasto podijeljena u niz jezera.
        Ostalo je, dakle, da se zbog sagledavanja novije evolucije Butišničkog jarka izuči njegov donji dio, koji već pada u Kninsko polje. Tom prostoru posvetili smo glavnu pažnju i konstatirali činjenice koje morfogenetski probleme čine složenim i zanimljivim.
        U kraju oko Golubića ima čitav niz akumulacijskih oblika, koji su rezultat veoma složene mlade evolucije reljefa. Prošle godine konstatirali smo da Butišnica brzo razara jaku i visoku sedrenu barijeru Buk, iza koje je nekada postojalo jezero. Jezero je ispunjeno nanosima i sada rijeka transportira taj materijal. Dakle, prije današnje faze oživjele erozije i transporta trošnog materijala bilo je mirno razdoblje, kada su iz dolomitskih terena gornjeg porječja pritjecale bistre vode bogate otopljenim vapnencem, koje je u odgovarajućoj biotskoj sredini taloženo u obliku sedrenih barijera. Do izmjene ovih prilika došlo je nedavno, možda i u povijesno doba, što će se precizirati daljim istraživanjem.
        Između srednje Butišnice i donje Došnice proteže se izolirana uzvisina, koju ćemo, u nedostatku boljeg naziva, zvati Golubićka greda, što dobro odgovara izgledu. Golubićka greda duga je oko 4 km, a široka do 1 km; u donjem dijelu je relativno visoka, oko 80 m. Površje grede je dosta raščlanjeno, o čemu u ovom izvještaju nećemo govoriti, jer je za to potrebno detaljnije izučavanje. U Golubićkoj gredi konstatirali smo mnoge elemente koji ukazuju na veoma složenu mlađu morfološku evoluciju kraja.
        U sjevernom dijelu Golubićke grede, ispod Radinovića kuća, staložene su prostrane naslage sedre, koje se šire na prostoru oko 0,5 km2. Sedrena barijera bila je nataložena do visine Golubićke grede, a djelomice ju je i prekrivala. Položaj sedrenih naslaga je neobičan, s obzirom na današnje reljefne i vodne odnose. Nismo primijetili nijedno mjesto gdje se ove sedrene naslage obnavljaju. Na više mjesta su otvoreni kamenolomi iz kojih se sedra vadi za građevinske potrebe.
        Stara sedrena barijera, ispod Radinovića kuća, viša je oko 20 m od Buka, kod Kesića, koji danas razaraju vode Butišnice. Viša i stara barijera probijena je udolinom kojom utječu vode prema Došnici.
        Položaj i reljefni odnosi pokazuju da je Butišnica deponirala staru sedrenu barijeru, iz čega slijedi da je u to doba dalje otjecala donjom dolinom Došnice. S time se slažu i veće dimenzije tog dolinskog dijela. Skretanje Došnice pri izlazu iz višeg okvira pokazuje da ju je glavna rijeka potiskivala. Do skretanja Butišnice u današnji smjer došlo je poslije taloženja stare sedrene barijere i njena probijanja.
        Kora stare sedrene barijere djelomice pokriva dobro cementirani konglomeratni pokrov, koji se širi preko znatnog dijela Golubićke grede. Analogni i dobro cementirani konglomerati i breče karakteristični su i za druge rubne dijelove Kninskog polja, te smo na njih obratili pažnju prošle godine. Visok položaj, cementiranost i boja konglomerata upućuju da se radi o starim nanosima, koji ne odgovaraju posljednjoj, već nekoj ranijoj glacijaciji. Ovogodišnja istraživanja slažu se s time i uočene su činjenice koje omogućavaju dalje raščlanjivanje.
        Ispod konglomeratskog pokrova otkrivena je serija raznolikih taložina. Najbolje su otvoreni profili zapadno od škole, gdje se pojedine naslage eksploatiraju. Ispod površinskog konglomerata su naslage šljunka, finih pijesaka koji se upotrebljavaju kao odličan građevinski materijal. Ima i lećastih naslaga fine gline. I u nižim horizontima ima cementiranih breča. Najniži dijelovi završavaju pjeskovitim naslagama, ali podloga nije otkrivena. Naslage se isklinjuju i očito je da su taložene u promjenjivoj deltastoj sredini. Po sastavu se vidi da ove naslage Golubićke grede potječu iz Butišničkog jarka.
        Značajno je da na površini, osobito južnog dijela, imamo izmiješan materijal, sastavljen od krupnih i nezaobljenih blokova i sitnijih sastojaka. Analogne naslage prekrivaju mnogo manje uzvisine i strane Kninskog polja. Takvim padinskim materijalom završena je akumulacijska faza, u kojoj su reljefni odnosi bili znatno drukčiji od današnjih.
        U osnovnom akumulacijskom reljefu Butišničke grede izmodelirani su manji oblici, što je odraz različitih faza evolucije dna Kninskog polja. Za sada možemo konstatirati da je u prvoj fazi Butišnica otjecala u dolinu Došnice i tada je nataložena sedrena masa ispod Radinovića. Iza sedre je vjerojatno postojalo jezero. Kad je Butišnica zatrpala jezero, došlo je do erozije sedrene barijere.
        Regresivnom erozijom manje lijeve pritoke skrenuta je Butišnica u današnji smjer. U izmijenjenim uvjetima i povoljnim ekološkim prilikama nataložena je snažna i složena barijera Buka, iza koje je bilo jezero, koje se ocrtava u naplavnoj ravnici. Najmlađu etapu karakterizira erozija naplavne ravnice i usijecanje u sedri Buka.
        Istraživan je i odnos Krčića i zavale polja; uočene su izrazite razlike prema onome što je konstatirano u butišničkom sektoru. Razlika je u skladu sa specifičnostima ovih dvaju dijelova. Pred malom dolinom Krčića nema bogate serije naslaga, koje karakteriziraju butišnički sektor. Istraživanje treba produbiti i proširiti na druge sektore Kninskog polja. 
        Specifičnost je kompleksa butišničkog jarka i Kninskog polja što na izlazu planinske rijeke, karakterizirane intenzivnom erozijom, imamo zavalu, u kojoj su znatnim dijelom očuvani akumulacijski oblici, te je moguće korelativno istraživanje. Sukcesivno taloženje sedre ima posebno značenje. Izgleda da u Butišničkom jarku i Kninskom polju imamo elemente kojima se mogu rekonstruirati ne samo morfološki procesi nakon posljednje glacijacije već prodrijeti i u dalju prošlost. Istraživanja treba detaljizirati i proširiti na širi bazen Kninskog polja i činjenice povezano objašnjavati.


        NASTAVAK MORFOLOŠKIH ISTRAŽIVANJA U BUTIŠNIČKOM JARKU[128]
 
        Prošle godine sam istraživao akumulacijske oblike u kompleksu zavale Kninskog polja. Uočene su izrazite razlike u facijesima naplavina, što upućuje na to da su se morfogenetski procesi znatno mijenjali u mlađoj geološkoj prošlosti. Došli smo do zaključka da istraživanja treba nastaviti i rezultate kartirati.
        Kako su najveće raznolikosti uočene i najmoćnije naplavine povezane s dolinom Butišnice, to sam ove godine nastojao istražiti prilike u izvorišnom dijelu ove rijeke, te utvrditi odnos prema susjednom poriječju Une. To je potrebno da bi se utvrdile specifičnosti oblika i morfogenetskih procesa u dolini Butišnice.
        Ravan (oko 660 m) Dugog polja je značajan oblik na prijevoju između unske i butišničke strane. Polje je u zavali, čije vode otječu prema sjevernoj, tj. unskoj strani i gube se u ponorima; u kišnom razdoblju polje je djelomično plavljeno. Reljefno je polje otvorenije prema dolini Butišnice, te ovo neslaganje sa smjerom otjecanja traži objašnjenje. Prema sjeveru se od polja nastavlja kanjonasta, u čistim vapnencima usječena, Kordina draga. Donji dio Drage je prostraniji i usječen u dolomitima; tu izvire i teče Krka, pritok Une.
        Smjerom polja, tj. SSW-NNE, nastavlja se prema jugozapadu Jelenačka draga, iz koje pritječe izvorišni krak Butišnice. Izvorišna Butišnica naglo skreće prema jugu i sutjeskom se probija prema tiškovačkom proširenju. Tiškovačko proširenje je diferenciranom erozijom izmodelirano u trijaskim dolomitima koji se jako drobe i spiraju.
        U tiškovačko proširenje pritječu brojni potoci iz dolomita na padinama Ilice, u kojima je usječen pravi labirint vododerina. Velika reljefna razlika prema uzvodnoj sutjesci nije u skladu sa današnjim morfogenetskim procesima i litološkim razlikama. Dolomitske padine Gorice, na lijevoj strani sutjeske, intenzivno se troše i spiraju. Teško održavana trasa uskotračne željeznice je, kroz nekoliko godina nakon demontiranja, gotovo zbrisana osipanjem padine. Ta dolomitska padina spada među najnestabilnije oblike duž bujičave Butišnice. Sve upućuje da je sutjeska mlađa.
        Kod Kaldrme, na prijevoju između doline Butišnice i Dugog polja, na površini su naslage gipsa, čijom hidratizacijom je nastao karakteristični kupasti reljef. Hidratiziranje gipsa je pridonijelo sadašnjim reljefnim odnosima, tj. odvajanja izvorišnog kraka Butišnice od zavale Dugog polja. Izmjenama u gipsu nastala je i zavala malog jezera kod postaje Kaldrma.
        Skretanje izvorišnog kraka Butišnice ne može se objasniti samo reljefnim izmjenama zbog hidratiziranja gipsa, jer je današnja razvodnica na 705 m, a sutjeska je usječena u višoj Gorici (720 m). Skretanje Butišnice je najvjerojatnije posljedica usijecanja i piraterijske uloge potoka koji je pritjecao tiškovačkom proširenju. Mlađim izmjenama gipsa nastali su sekundarni reljefni oblici.
        Intenzivnija erozija jadranskih pritoka, odnosno Butišnice, posljedica je mlađih tektonskih gibanja. Os najjačeg izdizanja je bliže jadranskoj zavali i njeni pritoci se intenzivnije usijecaju. Izdizanjem su u našem kraju eroziji izloženi rastrošni dolomiti i nepropusni škriljevci podloge.
        U kraju oko gornje Une, tj. između zavale Srba i Butišničkog jarka, razbijena je mlađim gibanjima vapnenačka kora, izolirani su i djelomično razmaknuti njeni blokovi. Između vapnenačkih blokova ogolićeni su dolomiti i škriljevci. Diferenciranim procesima, koji neznatno mijenjaju vapnenačke blokove a erodiraju se dolomiti i škriljevci, nastao je dinamičan i kaotičan reljef.
        Važna je razlika između unskog i butišničkog sektora. Oko gornje Une je nepropusna osnova izbila na znatnom prostoru, te hrani stalne tekućice koje su izmodelirale prostranu zavalu Srba. Naprotiv, mali i razbijeni sabirni prostori osnova su za slabe tekućice u porječju Butišnice. Primorska strana zadržava velike količine sezonskih padalina kojima nastaju bujičavi potoci, značajni za režim Butišnice i reljefno modeliranje njezina porječja.
        U Dugom polju ima elemenata koji omogućuju detaljnije uočavanje morfogenetskih procesa. Vode otječu ponorima u naplavnoj ravnici polja ili na rubu, gdje su također ispod razine polja. Očito je da je zavala, u kojoj je nataložena ravan polja, bila dublje usječena. Zavala je uglavnom izmodelirana u manje otpornim dolomitima. Kako ponore nalazimo i u samoj ravnici polja, možemo zaključiti da je zavala korozijom proširena i u vapnenačkom rubu.
        Do taloženja naplavne ravnice, odnosno polja u užem smislu, došlo je u vrijeme kad su tekućice nanosile više naplavina nego što su ponori mogli evakuirati. Takvi odnosi su bili u razdobljima pleistocenski zahlađenja. Tada su dolomiti intenzivno trošeni, a vode otapanja su transportirale velike količine materijala, zatrpale ponore i nataložile ravan polja koja je i periodski plavljena.
        Odnos zavale Dugog polja i kanjonske Kordine drage omogućuje uvid i u ranije odnose. Prije otvaranja ponora i modeliranja zavale Dugog polja, analogna tekućica iz dolomita je nastavljala preko vapnenaca, u kojima je usjekla kanjon. Piraterijsko skretanje izvorišnog kraka Butišnice, oslabilo je tekućicu Dugog polja i olakšalo njen gubitak u ponorima.
        U donjem dolomitskom dijelu izbija jako vrelo i hrani Krku, pritok Une. Krka je usjekla duboku (i preko 140 m) dolinu koja se povezuje s unskom. Suhi kanjon, između Krke i Dugog polja, svjedoči o nekadašnjoj povezanosti, danas izoliranih tekućica.
        Na vapnencima su očuvani oblici reljefa koji upućuje na odnose u još starijoj prošlosti. Oko kanjonske doline Kordina draga – Krka, širi se, osobito na desnoj strani, izrazita zaravan (570-580 m). Zaravan je izrazitija, što su vapnenci čistiji. Nagrizena je mnogobrojnim i relativno plitkim ponikvama, u kojima su redovito obradivi doci.
        Zaravan Cvijetnića, kako je nazivamo prema glavnom naselju, određuje izgled kraja oko «Tromeđe». U zaravni su duboko i redovito kanjonski usječene doline Une, Krke, Točka i Kordine drage. Sve su alogene tekućice koje primaju vodu i trošan materijal iz nepropusnih stijena. Izoliranost kanjona u izrazitoj vapnenačkoj zaravni upućuje na njenu drukčiju, korozijsku prirodu.
        Zaravan je izmodelirana u razdoblju relativnog mira i povoljnih ekoloških prilika. S okolnih nepropusnih stijena su pritjecale vode i nanosile rastrošeni materijal. Naplavine su zatrpale pukotine u krškoj podlozi, te uvjetovale rubno poniranje i otapanje; tako se širila i izmodelirala korozijska zaravan.
        Analiza, dakle, pokazuje iste vrste i slijed reljefnih oblika kao oko gornje Krke, tj. na primorskoj strani. Korozijske zaravni su glavni početni element. Nema razloga za sumnju da su te zaravni izmodelirane u isto geološko doba, po svim indicijama poslije donjeg pliocena. Ostaje da se utvrdi je li razlika (oko 240 m), u visini zaravni oko gornje Une i Krke, posljedica mlađih tektonskih pokreta ili je nasljeđe iz doba modeliranja.


 


NASTAVAK ISTRAŽIVANJA BUTIŠNIČKOG  JARKA[129]


Butišnički jarak siječe viši planinski kraj (Ilica 1654 m i Panos 1362 m). Objašnjenje ovog položaja zahtijeva sagledavanje i usporedbu s okolnim reljefnim elementima. Zbog toga sam ove godine glavnu pažnju posvetio geomorfološkim osobinama okolice.
        Sjeveroistočno od Ilice pruža se udolina Grahovskog polja, jednim dijelom gotovo usporedba s Butišničkim jarkom. Udolina polja bitno se razlikuje od jarka, kroz koji protječe Butišnica.
        U sjeverozapadnom dijelu Grahovskog polja otvorena je i izrazita vapnenačka zaravan malih visinskih razlika (780 do 790 m). Reljefna izoliranost upućuje na korozijsku prirodu zaravni. Zaravan u Grahovskom polju svojim izgledom podsjeća na onu oko Cvijetnića (580 m) ali nema nikakva elementa za pretpostavku da je visinska razlika od 200 metara posljedica mlađih dislokacija.
        Vapnenačke zaravni oko Krke, nizvodno od Knina su na oko 300 m visine. Kao što vidimo, visinske razlike su među pojedinim zaravnima dosta velike.
        U reljefu okolice Butišničkog jarka nalazimo dakle izrazito zrele elemente reljefa koji se bitno razlikuje od užeg objekta našeg istraživanja.
        U ocjeni odnosa Butišničkog jarka i zrelih oblika u reljefu okolice, pokazalo se naročito pogodnim uspoređenje sjeverozapadnog dijela Grahovskog polja i doline Unca. Visinska razlika između zaravni u Grahovskom polju (790 m) i doline Unca kod Drvara (460 m) iznosi 330 m.
        Na stranama proširenja oko Drvara ističu se Podovi, zaravni (720  do 770 m) zasječene u vapnencima. Podovi su nešto niži od zaravni u Grahovskom polju. I ove zaravni u dolini Unca reljefno su izolirane; nizvodno se rijeka probija kroz viši kraj, u kome nema odgovarajućih podova.
        Greben Vijenca (1539 m) odvaja Grahovsko polje i dolinu Unca. Relativna visina Vijenca je prema Grahovskom polju oko 700 m, a prema dolini Unca više od 1000 m. Za reljefnu evoluciju naročito su važne razlike u sastavu Vijenca.
        Sjeveroistočne strane Vijenca, prema dolini Unca, sastavljene su od dolomita. Potočni pritoci Unca: Drvara, Drobnjak, Visućica, Suhara i Ljeskovica intenzivno su disicirale dolomitsko zemljište. Iz dolomitskog pojasa protječu ove tekućice prema Uncu kanjonskim dolinama kroz zaravan Podova.
        Spomenuti pritoci, uz Gradnju i Brzicu, koje pritječu iz Šatora čine izvorišne krakove Unca. Imaju bujičavi karakter; ljeti presuše, a zimi spiraju dolomitske padine. Vodama ovih tekućica i materijalom izmodelirano je drvarsko proširenje u dolini Unca.
        Evolucija sjeverozapadnog dijela Grahovskog polja znatno je drukčija od one doline Unca nakon faze zaravnjivanja vapnenaca. Na sjeveroistočnoj strani Ilice (1654 m) koja je viša od Vijenca (1539 m) manje su zastupljene dolomitske stijene. Jače vrelo Peći i više slabijih izvora hrane ponornicu Strugu koja ponire u Resanovcima na krajnjem sjevernom rubu Grahovskog polja. Većim dijelom Struga teče dodirom dolomita i vapnenačke zaravni. Diferenciranom erozijom dolomitsko zemljište je neznatno sniženo.
        Kontaktne vapnenačke zaravni u sjeverozapadnom dijelu Grahovskog polja i Podovi nad dolinom Unca približno su istih dimenzija. U doba zaravnjivanja dva kraja su bila u približno istim morfogenetskijm uvjetima a visine se neznatno razlikuju. 
        U mlađoj reljefnoj evoluciji izmjene u dolini Unca mnogo su veće od onih u Grahovskom polju. Prema dolini Unca izvršena je izrazita koncentracija vodne cirkulacije i zbog toga je reljefno modeliranje bilo intenzivnije. Izbijanje voda Struge u Bastajskom vrelu ima relativno malo morfološko značenje.
        Pored voda Struge, Bastajsko vrelo okuplja pukotinsko otjecanje iz okolnog vapnenačkog prostora. Izbijaju velike količine vode koje imaju bitno značenje u vodnom režimu Unca, ali su u morfološkom modeliranju imale malu ulogu. Mlađa dolina Unca izmodelirana je prvenstveno u dolomitima i vodama koje pritječu iz tih stijena. Naprotiv, alogene vode su u nizvodnim vapnencima usjekle samo uzan i neprohodan kanjon.
        Spuštanje vodne cirkulacije odrazilo se u intenzivnoj diferenciranoj eroziji i disekciji doline Unca. Naprotiv, u zavali Grahovskog polja, izoliranoj krškom okolicom, glavno značenje imaju konzervirani stariji oblici.
        Mlađa diferencirana erozija i disekcija, povezane s koncentriranjem vodnog cirkuliranja, još jače dolaze do izražaja u zavali Srba. Izbijanje dolomitske osnove odražava se u diferenciranoj eroziji koja je izmodelirala prostranu zavalu. Iako najveće količine vode pritječu iz krških retencija na zapadu i strani (Una i Srebrenica) zavala je jače proširena na istočnom dolomitskom krilu, iz koga pritječu bujičavi potoci Kunovac i Bijeli Klanac.
        Dno zavale Srba u okolnom je reljefu duboko usječeno i strane imaju relativnu visinu i preko 500 metara. Reljef okolice ima specifične osobine. Nemamo izrazitih oblika starijeg zrelog modeliranja, kao što su zaravni oko doline Unca i u Grahovskom polju. Iznimku čine zaravni oko pritoka Krke, koji čine mali dio okolice zavale Srba. Dominiraju mlađi morfogenetski procesi i odražavaju se u velikoj energiji reljefa. Os zavale Srba ima meridijansko pružanje kao i Butišnički jarak, od koga je malo udaljena (oko 4 km).
        I pored blizine i znatne visinske razlike usijecanje zavale Srba nije utjecalo na vodnu cirkulaciju i reljefnu evoluciju u oko 200 metara višoj, Velikoj Popini. Povremene vode otječu prema krškom rubu zapadno od Velike Popine, neovisno o nedalekoj i dubokoj zavali Srba, koja je na sjeveru.
                Izgled zavale u izvorišnom dijelu Une odražava mladost morfogenetskih procesa. Neobično je što je nedaleki i oko 100 metara viši Butišnički jarak uočavao svoju otjecajnu i morfogenetsku samostalnost. Prevaga dolomita i sporadično izbijanje škriljevačke osnove sprečavaju koncentriranje vodne cirkulacije prema zavali oko gornje Une, i time se održava hidrološka i morfogenetska samostalnost Butišničkog jarka.
        Oblici reljefa i živost morfogenetskih procesa upozorava na mladost Butišničkog jarka, ali su te pojave još svježije u izvorišnom dijelu Une. Dalje upoznavanje odnosa prema porječjima Krke i Zrmanje, te prilika u okolnim gorjima, pružit će nove podatke na temelju kojih će se povući odgovarajući zaključci.


                
 
VALORIZIRANJE BUTIŠNIČKOG JARKA[130]  


Butišnički jarak otvara smjerom sjever-jug važan prolaz kroz krško Dinarsko gorje. Najviši (672 m) prijelaz je na obrađenom Dugom polju.
        Od 1902. godine Butišnički jarak je koristila uskotračna šumska željeznica a od 1948. normalna pruga. Već je projektirano, a uskoro ću početi probijanje suvremene autoceste.
Duboka dolina je usječena duž važne tektonske linije kojom ispod vapnenačke kore otkrivena podloga od staromezozojskih dolomita i škriljevaca. Pored suvremenih dinamičnih procesa modeliranja, u dolini Butišnice su, povezano s naplavinama u Kninskom polju, ostali tragovi različitih pleistocenih i postpleistocenih morfogenetskih faza.
Autor smatra da Butišnički jarak svojim prirodnim osobinama zaslužuje da se očuva kao nacionalni park. Park bi bio veoma pogodan i za izobražavanje prirodnjaka, šumara, hidrotehničara i dr.
Prometno otvaranje omogućuje mnogostruko valoriziranje Butišničkog jarka.


Značajno je da su i akademski obrazovani ljudi pitali: gdje je Butišnički jarak, iako su se tuda u posljednja dva desetljeća često, pa i po danu vozili. To je indikator, kako se i intelektualac našeg vremena zadržava  na površnim predodžbama; nema vremena ni sklonosti da dublje ulazi u stvari, čak i one općeg značenja. Dubeći smjerom svoje uže specijalnosti, gubimo širinu horizonta, a time i interes. Vjerujem da je ta činjenica značajna i za problematiku, kojom se bavi ovo savjetovanje.
        Butišnica – duži izvorišni krak Krke – poznata je u prvom redu onima koji se bave bujicama, jer je u tom pogledu jedna od naših najopasnijih tekućica, razočarava hidrotehničare, pred njom strepe obrađivači malih, ali plodnih polja u donjem dijelu doline, a utječe na nepovoljne hidrološke odnose oko Knina. Bujičavost odražava reljefne odnose – koje sintetiziramo epitetom «jarka» - zatim sastav i klimatske prilike.
        Radi se o približno 30 km dugom «jarku»; energija reljefa iznosi i do 1000 m, a širina se u kruni sužava do 2 km. Priroda ove jaružine pridonijela je činjenici što je tako malo poznata. Najniži dio, kod Knina je na 250, a najviši kod Kaldrme na 680 m što znači da je prosječni nagib 2,1% - ključna prednost ovog prodola. Kad se imaju na umu gotovo meridijanski smjer i položaj u središnjem dijelu Dinarskog gorja, onda postaje razumljivo što Butišnički jarak u eri povezivanja i suradnje preuzima ulogu arterije u pulziranju zajedničkog života.
        U izvorišnom prostoru Une i Butišnice imamo jedno od «hidrografskih čvorišta» Dinarskog krša. Izdizanjem podloge raspuknuta je vapnenačka kora; na površinu su izbili rastrošni dolomiti, a na više mjesta i stariji škriljevci. Nastale su rane značajne za morfološke procese i hidrološke odnose.
        Na nepropusnoj škriljavastoj podlozi zadržava se temeljnica koja hrani stalne izvore; kroz porozne dolomite procjeđuju se vode promjenljive izdašnosti, a iz pukotina krškog krtičnjaka izbijaju kolebljiva vrela. Ovo složeno cirkuliranje povezano s mediteranskim režimom kiša odražava se u izuzetnom kolebanju Butišnice, između divlje bujice i ljetnog potočića.
        Posebno je značajan geografski položaj Butišničkog jarka. Izraziti vapnenački bedem Dinare (1831 m) zadržava zapadna vlažna strujanja. Vlažni i olujni oblaci zbijaju se u Butišničkom jarku. Velike i nagle kiše su specifičnost koja je tektonsku  ranu izmodelirala u impozantnu jarugu. Butišnički jarak je jedinstvena pozornica na kojoj se reljef, sastav, građa i klima odražavaju u sklopu raznovrsnih oblika i dinamici modelirajućih procesa.
        U Butišničkom jarku imamo veoma dobar primjer za ocjenu promjenjivosti uvjeta u valoriziranju prirodne osnove. U jarku treba razlikovati dva dijela: donji otvoreniji i pristupačniji, od Knina do Strmice, odnosno do sutoka Butišnice i Mračaja. Donji dio je dijelio sudbinu s Kninom odnosno s Dalmacijom. Dno je doline (ispod 380 m) pitomo, te odlično uspijevaju loza i povrće, ali su polja izložena hirovima Butišnice, često devastirana i žetve izgubljene. U Strmici je izrazita ekološka  međa, koja je i označena granicom između Dalmacije, Bosne i Like. Ruševine ranije žandarmerijske i carinske postaje podsjećaju na tromeđu. I ostaci starije kule na vrleti iznad Mračaja upozoravaju na međašni položaj Strmice, kojoj je kruna strmih planinskih padina  glavna pejzažna osobina.
        Od Strmice, poslije okupacije Bosne i Hercegovine, probijena je cesta do Grahova koja je zamijenila ranije stočarske progone i karavanske  prolaze. Ta cesta se veže za mrežu putova između centara zapadnobosanskog visočja. Strmica je i sada važan ulaz u taj stočarski kraj. Veze između zapadnobosanskih stočarskih krajeva i drevnog Knina, odnosno Dalmacije i njenih zimovališta bile su neophodne i organske. Donji dio Butišničkog jarka je, dakle, prohodan i uključen u život okolnih krajeva i imao je bitnu ulogu u funkcijama Knina.
        Naprotiv, gornji dio jarka nema ni dobra kozjeg puta; u njemu nema vrednijih tragova prošlosti. Na domaku milenijskog Tenena  očuvala se do najnovijeg vremena izolirana zaostalost. Naziv Tiškovac dobro odražava  sredinu koja odgovara životnim uvjetima divokoza i koza.
        Tek je 1902. god. poduzeće za eksploataciju bosanskih šuma provelo kroz ovaj «klanac jadikovac» uskotračnu željeznicu radi izvoza drveta do Knina, odnosno Šibenika. U doba probijanja te pruge  ovuda je putovao E. Richter, profesor univerziteta u Grazu i njegova su opažanja veoma značajna. Dvije konstatacije zaslužuju da budu posebno istaknute.
        «Najgornji dio Tiškovačke doline s Crnim potokom, zaštićen nepristupnim stijenama Ilice, vrijedio je na daleko i široko kao najnepristupniji zakutak. Ovdje bijaše 1867-1878 sijelo ustanka protiv turskog gospodstva, u koje se nikada nije tlačitelj uspio provalit».
        Gledajući Butišnički jarak s kopnene strane E. Richter konstatira «to je nedvojbeno najlagja i najprirodnija sveza megju Hrvatskom i Dalmacijom ili megju jugozapadnim kutom panonskog nizozemlja i Spljetom te i srednjom Adrijom».[131] 
        Zaista će biti teško opravdati povijesnu dogovornost da u naše javno mnijenje nije ni nakon 70 godina prodrla svijest da u krševitom Dinarskom gorju imamo tako nizak prijelaz, na kojemu je Dugo polje, a tuđinska dominacija mu je ostavila značajni naziv Kaldrma! Strani stručnjak je na prvom posjetu uočio da se u Butišničkom jarku radi o «najlagjoj i najprirodnijom svezi»! Mi smo na žalost, dosta daleko od poznavanja svoje male, a u prirodnom pogledu i za globalni krug zanimljive domovine – otuda mnogi propusti i nesporazumi. Razvijanje poznavanja prirodne osnove bitni je preduvjet našeg objektivno perspektivnog razvitka.
        Nakon dugih radova, i još dužih diskusija tek je g. 1948. kroz Butišnički prolaz puštena u promet tzv. «unska pruga». Napokon, kroz proteklih 22 godine putujemo između kopnenog zaleđa u južnu Hrvatsku i obratno i to iz godine u godinu sve udobnije. Prije toga se kroz 23 godine sporo, a zimi i nesigurno, «probijalo» ličkom prugom. Kasno i djelomično je svladana krška planinska barijera koja je jedan narod raznijela u «dva svijeta».
        Željezničko valoriziranje Butišničkog prolaza imalo je prekretničko značenje u našem cjelokupnom životu; inicirano je razdoblje usklađivanja kolektivnih težnji i napora s mogućnostima koje pruža prirodna osnova. Već su odmakli napori i radovi da se ova «najlagja i najprirodnija  sveza» valorizira i suvremenom autocestom, te tako dokrajči negativna  uloga planinske krške barijere. Iako prekretničko prometno valoriziranje nije uža tema našeg izlaganja, ono je preduvjet da se ostvari i ono na što želimo upozoriti.
        Duga i duboka brazgotina poprište je dinamičnih morfogenetskih procesa. Svježe rivine u dolomitima i bujičavi nanosi šljunka potiču na pomisao da je nastupila faza elementarnog razaranja, a na to upućuje i devastacija polja oko donje Butišnice. S ovim svježim ranama spontano povezujemo duboke gudure Crnog potoka, Duboke drage, Dulera, Mračaja, Surdupa i drugih – kao da tragedija neprestano traje.
        Ali osvježavajuća šetnja kroz bujne i mlađe (do 15 godina) nasade bijelog bora na rivinskom terenu Drenovca korigira taj privid. Mlade šume vraćaju ravnotežu koja je bila narušena devastacijom prirodnog šumskog pokrova. Bujičavo divljanje je mlada pojava, izazvana antropogenim utjecajima, osobito povećavanjem stoke, prvenstveno koza, krajem prošlog i početkom ovog stoljeća. Prerastanje šikare u bukove šume nakon zabrane koza, tj. tokom posljednjih 20 godina, upućuje na brzinu izmjene vegetacijskog pokrova i procesa koji se time modificiraju. Veoma moćna i složena sedrena barijera kod Kesića u Golubićima i naplavna ravnica iza nje – na mjestu nekadašnjeg jezera – upozorava da  su mlado postpleistoceno doba (posljednjih 15000 godina) prilike u dolini Butišnice bile potpuno drukčije. Otjecale su bistre vode koje su  iz šumovitog porječja primale mnogo otopljenog vapnenca, a na brzacima oko hidrofilne vegetacije taložena je sedra.
        Izmjenom prirodne ravnoteže, tj. devastacijom vegetacije – ali to nije ova najnovija u toku posljednjih 100 godina – oživjeli su spiranje padina i transport materijala. Zatrpana su jezera i daljim transportom nanosa nesmiljeno se razara kompleks sedrenih barijera kod Kesića. Prirodnjak ne može dovoljno nažaliti i u viziji ne obnoviti jedan od najimpresivnijih sustava slapova – te specifičnosti i prirodne dragocjenosti u krškoj sredini.[132]
        Ispod Radinovića u Golubiću, između dolina Butišnice i Došnice, još su moćnije i starije naslage sedre. Ova sedra ukazuje na znatno drukčije reljefne odnose u mlađoj postpleistocenskoj prošlosti. U to mlado geološko doba treba uložiti i neke druge reljefne elemente.
        Ciglana u Strmici prerađuje sivkaste gline, u kojima ima i naslaga lignita. Trebati će izvršiti detaljne studije da se utvrdi odnos tih glina prema serijama padinskih breča, a problematičan je i položaj sedrenog slapa. Nalaz kostiju južnog slona (Archidiskodon meridionalis) svjedoči o mladosti glina.[133]
        U doba taloženja glina, kojima se koristi ciglana, Butišnica je nanosila fine koloidne sastojke. Paleografska slika tog vremena bitno se razlikovala od današnje koja je karakterizirana bujicama.
        Sjeverno od Knina su nataložene donjopleistocenske naslage cijenjene bijele krede.[134] I u to doba je paleogeografska slika bila bitno drugačija od današnje. Te kredne naslage prekrivene su dosta jednoličan vapnenačkim šljunkom prostrane pleistocenske terase.
        Posebno objašnjenje traže velike količine kaotičnog materijala u golubičkoj gredi – između dolina Butišnice i Došnica – Radijevac – zatim u različitim dijelovima kninske zavale. U tim naslagama ima interkalacija  finih pjeskovitih i glinenastih slojeva, što odražava izmjenu paleografskih prilika. 
        Odnos spleta oblika i složenih naslaga bitno odudara od jednostavnosti kanjona Krke. U sjevernodalmatinskoj vapnenačkoj zaravni usjekla je Krka izrazit kanjon koji je sedrenim barijerama pregrađen u niz jezera. Priroda i odnos brana i jezera upozoravaju na to da su iz najmlađe postpleistocenske faze; najniže barijere su potopljene glacioeustatičkim izdizanjem morske razine.[135]
        Iznos kanjonskog usijecanja upozorava na intenzitet erozijskog procesa i količinu transportiranog materijala iz gornjeg poriječja Krke. Prema sadašnjim klimatskim osobinama i jačini bujičarskog spiranja  možemo dokučiti intenzitet procesa modeliranja za vrijeme pleistocenskog razdoblja. Najintenzivniji procesi reljefnog modeliranja i nastajanja sadašnje energije reljefa bili su nakon izdizanja sjevernodalmatinske zaravni i tokom pleistocenskih zahlađivanja.
        Izvijanje vapnenačke zaravni u Topolju (444 m) upozorava na to da smo u pojasu specifične tektonske aktivnosti, što potvrđuju i brojni drugi elementi. Detaljnije izučavanje izuzetno bogatog sklopa cementiranih padinskih breča i njihova nenormalnog položaja omogućit će podrobniju rekonstrukciju pleistocenske prošlosti.
        Urušavanje brečastih kora i sipinih plazina povećava bogatstvo oblika i upućuje na pomicanje materijala ispod površine zemljišta. U jednoj takvoj provaliji, nedaleko postaje u Ličkom Tiškovcu, nastalo je Babića jezero. Topografska karta je označila jezero i u velikoj ponikvi  Vagnja. U toj udubini izuzetno dolazi do poplava, ali je njezino formiranje specifična pojava. U trošnim dolomitima izbija vapnenački humak. Kroz krš ovog humka otječu vode i odnose trošan materijal, spran s dolomita i tim diferenciranim procesom izmodelirana je velika ponikva Vagnja.
        Skretanju izvorišne Butišnice prema poriječju Krke vjerojatno su pridonijeli i dijapirski poremećaji u gipsu na prijevoju Kaldrma. Na izmjenu položaja razvodnice upućuje oblik zavale i smjer otjecanja u Dugom polju, s time se slažu suha Kordina draga te prostrane vapnenačke zaravni oko gornje Une.
        Ograničujemo se prvenstveno na mlađe oblike i procese, a Butišnički jarak je kao cjelina posebno zanimljiv i njegova analiza vodi u dalju geološku prošlost. Najmlađi oblici u Butišničkom jarku pokazuju kompleksnost morfološke evolucije; sheme i površnosti ne zadovoljavaju – to je veoma pogodan teren za praktično morfološko osposobljavanje.
        U procesima diferenciranog modeliranja smjenjivale su se faze različite prirode i intenziteta. U Butišničkom jarku i s njim povezanoj kninskoj zavali očuvani su tragovi tih morfogenetskih faza, a to omogućuje paleogeografsku rekonstrukciju pleistocenske i postpleistocenske prošlosti. Taj kompleks erozijskih i akumulacijskih oblika u perimediteranskoj  i krškoj sredini izuzetno je bogat sadržajem i poukom – u tome je njegova nacionalna i internacionalna važnost. Čitanje tog bogatog prirodnog dokumenta tek je počelo. 
        Različiti stratigrafski članovi i njihovi odnosi u brazgotini vode u daleku geološku prošlost. Raznovrsnost naslaga i složenost tektonskog položaja, osobito u blokovima vapnenačke kore, čine Butišnički jarak, povezano sa zavalom gornje Une, izuzetno instruktivnim krajem.
        Zbijanje vlažnih strujanja u Butišničkom kutu i pred padinama Dinare odražava se u dinamičkoj smjeni vremenskih prilika, a to utječe na ostale prirodne osobine. Preciziranje klimatskih specifičnosti važno je, ne samo za društveno valoriziranje jarka, već i za utvrđivanje klimatske diferenciranosti u dinarskoj barijeri.
        Prijelazni submediteranski položaj, utjecaj visine i litološko pedološkog supstrata te ekološka diferenciranost odražavaju se u raznolikom vegetacijskom pokrovu. S tim su povezane i florističke razlike. Butišnički jarak je izvanredan prostor za biološka i praktična šumarska istraživanja.
        Hidrotehničari već desetljećima vrše zahvate i polažu ispit u borbi s bujicama butišničke mreže. Potrebe sve većih zahvata u ovom prostoru tražit će detaljnija proučavanja i preciziranje radova. Pri tome su potrebni interdisciplinarna suradnja i zbrajanje iskustva. Zahtjevi  će se povećati provođenjem magistralnih prometnica i promjenama koje će time nastati. Butišnički jarak je izvanredan teren za praktično-tehničko, osobiti građevinsko, osposobljavanje i usavršavanje.
        Kao što smo spomenuli, već je E. Richter za gornji i glavni dio Butišničkog jarka utvrdio da je «vrijedio na daleko i široko kao najnepristupačniji zakutak». Treba imati na umu da Richter nije mogao ni dokučiti kolika je unutrašnja reljefna razbijenost i socijalna izoliranost. Čovjek se kroz dugu prošlost prilagođavao uvjetima života koza. Velika je objektivna šteta i gubitak za naš konstruktivan socijalni odgoj, što se nije dokumentirano registriralo, u kome nas je stanju zateklo novo doba. Razumljivo je stoga da mnogi mlađi ne znaju cijeniti ono što nasljeđuju. U ovom izoliranom kraju objektivno je štetno i socijalno negativno što se pušta da specifični spomenici zaostalosti propadaju.
        Vihor drugog svjetskog rata prošao je vrtlogom i kroz Butišnički jarak. Staro je uglavnom uništeno, a obnovom su prodrli vanjski utjecaji. Ratna stradanja i prometno uključivanje odveli su glavninu stanovnika kojima je zabrana koza prekinula životnu arteriju. Izolirane nastambe zamiru, izuzetno se čuje pjev čobana, zeleni šumski pokrov se zatvara. Planinske livade se sve manje kose, a staze postaju neprimjetne i neprohodne. Butišnički jarak je daljim uključivanjem počeo gubiti obilježja izoliranosti. Najveća je potreba da se registriraju tekovine milenijskog životarenja u odvojenom kraju i da se prati dalja evolucija.
        Posebno treba istaći da kompleks prirodnih osobina i društvenih procesa obiluje izuzetnom privlačnošću, mogućnostima osvježenja i poukom, što ima šire socijalno značenje. Kroz «najnepristupačniji zakutak» i «klanac jadikovac» prošlih vremena provodi razvijeno i povezano društvo prvorazredne prometne arterije. Strujanja ovim arterijama bit će proporcionalna razvoju zajedničkog života koji  će na ovom bilu naročito pulsirati.
        Izuzetne ljepote cjeline i detalja, te mogućnosti osvježenja, a naročito položaj i uloga na prvorazrednom meridijanskom putu daju Butišničkom prolazu izuzetno značenje. Planinski okvir je veoma raznolik, bogat otvorenim i lijepim vidicima,  uz to treba imati na umu mnogo privlačnih pojedinosti – sve će to oduševljavati ljeti i zimi. Bit će to dragocjen prostor osvježenja na putu između primorja i zaleđa – smjerom kojim radosno kreću milijuni.
        Kaldrma – «dinarski Brenner» - s obrađenim Dugim poljem neće samo propuštati već će i zadržavati. Zimi će otvoreni pejzaži biti lako pristupačni za ljubitelje bijelog sporta iz primorja. Najpovoljniji prijelaz Dinarskom gorju dobit će značenje ključnog prometnog čvorišta.
        Guste šume, raznoliki pejzaž i svježi izvori osnova su za mnogostruko valoriziranje u povezanosti s dalekim krajevima. Mjesto milenijskog tavorenja u izoliranosti, Butišnički jarak će biti mnogostruko valoriziran i cijenjen kraj.
        «Najnepristupniji zakutak» je na putu da postane najvažniji prolaz kroz Dinarsko gorje. Prolaz će valorizirati ne samo «najlagiju i najprirodniju svezu između jugozapadnog kuta panonskog nizozemlja i srednje Adrije», već će imati šire i mnogostruko značenje. Meridijanskim smjerom kreću se mnoštva prijatelja kakva proročanstva nisu mogla predvidjeti. Ova strujanja nose prekretničke razvojne snage. Prihodi pozlaćuju putove, a zadovoljstvo osigurava posebnu draž. Butišnički jarak otvara prolaz jednoj od najpovoljnijih i najperspektivnijih meridijanskih transeuropskih veza – s krajnim prostorima u prosperitetnoj Skandinaviji i sunčanom jadranskojonskom primorju.
        Butišnički jarak toj transeuropskoj vezi ne samo otvara prolaz, već je izuzetno bogat element u nizu ljepota koje prate unsko-butišničko-krčku prometnicu. U velikom prolazu je raspuknuo dinarski vapnenački oklop; u otvorenim grudima izmodeliran je bogat reljef i došlo je do pojava koje svakog privlače, a prosvijećenom omogućuju bogat razgovor s prirodom. Veliki prolaz neće samo propuštati, već zadržavati i privlačiti.
        Upozorili smo na glavne elemente izuzetno bogatih i raznolikih morfogenetskih procesa, složenog sastava i geološke građe, dinamiku klimatskih pojava, velike probleme vodne regulacije, raznolikost vegetacijskog pokrova i specifičnost društvenog razvoja. Brojnim, posebno prirodnjačkim disciplinama je u Butišničkom jarku na raspolaganju jedinstven laboratorij za osposobljavanje stručnjaka i provjeravanje dostignuća. Naše Sveučilište može u ovom prostoru osnovati izuzetno pogodnu terensku postaju, koja je osnovna potreba suvremenog osposobljavanja. Bogatstvo pojava i specifičnost položaja odgovaraju ne samo vlastitim potrebama već mogu poslužiti i tako potrebnoj i perspektivnoj međunarodnoj suradnji.
        S obzirom na izuzetne i za nas posebno značajne osobine Butišničkog prolaza, te opći razvojni proces – slobodan sam ovom skupu predložiti inicijativu da taj kraj dobije status Nacionalnog parka. S obzirom na granični položaj, park bi imao interrepublički karakter. Butišnički nacionalni park treba biti spojen sa znanstvenom postajom koja bi pridonijela njegovu punom valoriziranju. Takav pristup Butišničkom jarku, odnosno prolazu nije samo najširi društveni interes i znanstvena potreba, već odgovara i ciljevima ovog skupa.
        Na kraju, povezano s raspravom koju vodimo, te tokom zbivanja u kraju, o kojem smo govorili i kršu uopće – želim dati prilog našoj općoj diskusiji. Govorimo o «zaštiti» prirode, posebno u kršu koji je osjetljiva sredina, gdje je vegetacijsko i s time povezano drugo devastiranje bilo dostiglo tragične razmjere. Mjere zaštite bile su nužne i znamo od koga je trebalo zaštićivati. Mnogi i na mnogo mjesta su postigli značajne uspjehe.
        Međutim, nezadrživi bijeg iz krškog okova i posebno zabrana koza ogledaju se u relativno brzom regeneriranju vegetacijskog pokrova – očito demantiranje bajki o sječama koje su izvršili davni tuđinci. Mi smo u fazi, kad na terenu nemamo od koga, a, na žalost, ni tko zaštićivati. Kao što smo rekli, ni potreba nije velika.
        Istina, javljaju se novi i specifični problemi; opasnosti prijete odande odakle ih ne bi trebalo očekivati. Ugrožavaju se velike vrijednosti i to ne zbog nužde, već zbog neznanja ili hira. Nismo poslušali dobronamjeran ali poguban savjet da energetski iskoristimo Plitvička jezera, a slapovi Krke su samoprijegorom djelomično očuvani; - oni koji su postupili suprotno sada grizu prste. Opasnosti, dakle, dolaze s onih strana prema kojima su zadužene ustanove često nemoćne.
        Vjerujem da bi, mjesto prohibitivnog pristupa, bila mnogo adekvatnija, a vjerojatno i efikasnija spoznaja da razvijeni društvo ne samo čuva već prirodnim znamenitostima daje novu i veću vrijednost – valorizira ih. U otvorenoj geografskoj knjizi mudrosti imamo u tom pogledu obilje pouka u iskustvima globalne domovine. Naš krš – jedinstven u svijetu – ima specifične vrijednosti čije suvremeno valoriziranje donosi velike koristi i jača ugled u svjetskoj zajednici.
        Znanstveni razvoj omogućuje razumijevanje i preciziranje prirodnih pojava i procesa, a to je osnova za njihovo društveno valoriziranje. Naš jadranski krški kompleks postaje u povezanom i razvijenom društvu vrijednost koja nas mnogostruko preporođuje. Preko tog «globalnog parka» možemo postati cijenjeni u svjetskoj zajednici. Realiziranje te mogućnosti ne ovisi o poteškoćama i sredstvima, već u prvom redu o spoznaji i dobroj volji onih koji te kvalitete moraju posjedovati.






________________


NOVIJA GEOMORFOLOŠKA SAZNANJA O POPOVU POLJU[136]


        Pri opsežnim istražnim radovima i zadržavanjem velike akumulacije iza brane Grnčarevo došlo se do važnih podataka i iskustava, što baca novo svjetlo na Popovo polje i zavalu u kojoj se nalazi. Popovo polje spada među najznačajnije oblike Dinarskog krša, bogato je različitim pojavama, a novim razvojem postaje veoma pristupačno, te će u daljim krškim istraživanjima imati sve veću ulogu.
        Detaljnim istraživanjima je utvrđeno da se kroz brdovit kraj, između Popova polja i morske obale, pruža dolomitsko jezgro antiklinale. Dolomitska zona je ustava cirkuliranju pukotinskih krških voda, te ih usmjerava na sjeverozapad prema donjoj Neretvi. Drugi je pojas otjecanja na jugoistočnom kraju dolomitske ustave i usmjeren je prema vrelima Dubrovačke rijeke. Otjecanje voda je okupljeno duž sjeveroistočne strane dolomitske ustave. Za taj pojas su vezane zavala, te zaravan Šume i Luga i sama naplavna ravnica polja. Međusobna povezanost je očita i nameće se odgovarajuće genetsko objašnjenje.
        Otkrivanje profila u naplavnom pokrovu Mokrog polja i duž korita Trebišnjice ukazuje da akumulacija počinje čistim šljunkovitim naslagama, bez traga organskih sastojaka. Mijenja se veličina sastojaka, a isklinjavanje pojedinih horizonta ukazuje da su rastrošan materijal nanijele tekućice. Spiranje s okolnih padina imalo je neznatan udio u taloženju šljunkovitih depozita.
        Mala debljina rahlog tla u Mokrom polju i višim dijelovima Popova polja (do 30 cm) ukazuje da su procesi naplavljivanja recentni i treba ih pripisati virmskom periglacijalnom kompleksu i holocenskim zbivanjima. Pleistocenska klimatska uloga orjenskog bloka i prevaga dolomitskog sastava u lastvanskoj Župi i oko gornje Trebišnjice pogodovali su intenzivnom razvoju periglacijalnih procesa u trebišnjičkom porječju. U sagledavanju i raščlanjivanju periglacijalnog kompleksa važnija je naplavna strana. U naplavinama Mokrog polja i Popova polja dosada je utvrđeno nasljeđe samo jedne oledbe, te se pitamo gdje su tragovi drugih glacijacija i da li ih je uopće bilo.
Naplavine periglacijalnog kompleksa prekrivaju krški reljef. Osnova Mokrog polja izolirana je udubina ispod razine vapnenačke zaravni. Ispred ponora Doljašnice vide se ispod šljunkovitih naplavina krpe crvenice na krškoj osnovi, a bušenja kroz naplavni pokrov utvrdila su krški reljef u podlozi. Između faze modeliranja vapnenačke zaravni i taloženja periglacijalnog naplavnog pokrova bilo je, dakle, razdoblje okomitog okršavanja. Ovo raščlanjivanje mladih morfogenetskih procesa treba dalje nastaviti jer će to dati nove i specifične rezultate.
Specifičnost periglacijalnog kompleksa u Popovu polju je u tome što je trošan materijal, nanesen iz gornjeg porječja, zadržan u zatvorenoj zavali. To omogućuje korelacijsko izučavanje erozijskih i naplavnih procesa. Dinarski krš naročito je pogodan za to usporedno izučavanje, što može dati rezultate općeg značenja. Procesi pleistocenskog modeliranja bili su na jadranskoj strani Dinarskog gorja naročito intenzivni, što je u skladu s geografskim položajem i osobinama osnovnog reljefa.
Posebno su važna iskustva u Popovu polju nakon dovršenja brane Grnčarevo i zadržavanja voda Trebišnjice (1968). Na najnižem vodomjeru (Dobri do, O - 226,7 m) poplave su kroz prošle tri godine trajale prosječno 110 dana, što je za dva i po puta kraće od ranijih poplava. Kroz ove tri godine najviša poplava je imala dubinu od 16,17 m, a 1941. od 33,49 m.
U novim prilikama izmijenjeni su neki raniji i specifični hidrografski odnosi. Oko donje Trebišnjice bile su brojne estavele, koje su sada preuzele kontinuiranu ulogu ponora. Više ne dolazi do velikih akumulacija poplavnih voda, zbog kojih je pukotinski pritjecaj povremeno izbijao kao vrela.
Relativno čiste prelijevane vode pritječu iz baražnih jezera u donji dio Popova polja. Mjesto ranijeg taloženja mulja, sada se vrši intenzivna erozija postojećeg naplavnog pokrova. Ispod sela Ravno aktivirala se tokom posljednje tri-godine izrazita rivina, koja se godišnje uzvodno produžuje oko 50 m, te devastira njive, odnoseći rahli pokrov i šljunkovitu podlogu. Problem erozije i degradiranja obradiva tla postaje sve očitiji.
Nakon tri godine izmijenjeni su izgled i način valoriziranja Popova polja u užem smislu. Ranije je polje bilo zasijavano jarim kulturama, pretežno malim kukuruzom kratkog vegetacijskog razdoblja. Znatni dijelovi su često ostajali neobrađeni i rane poplave uništavale su žetve. Kroz posljednje tri godine preko cijelog polja raširene su parcele vinograda. Iako još prevladava kukuruz, znatne su površine pod djetelinom i drugim višegodišnjim kulturama. Pred nama je polje u punom gospodarskom značenju, ali i s novim problemima. Poplave više ne obnavljaju plodnost tla, što treba umjetno osigurati i čuvati njive od erozije.
Umjetni zahvati su poremetili labilnu ravnotežu u Popovu polju. Iskustva trogodišnjeg razdoblja potvrđuju da smo naslijedili mlado stanje iz gornjopleistocenskih odnosa. Veći zahvati u toj sredini izazivaju znatne izmjene. U pripremi su dalji radovi; praćenje njihovih posljedica bitno će pridonijeti pouzdanijoj rekonstrukciji reljefne evolucije.


________________
MORFOLOŠKE POSEBNOSTI NACIONALNOG PARKA PLITVIČKA JEZERA[137]
  
U V O D
        Od naziva «Plitvička jezera» postala je neodjeljiva kategorija «nacionalnog parka», tj. sadrži prirodne vrijednosti koje treba očuvati radi «dobrobiti i zadovoljstva naroda». Iako je status Nacionalnog parka zakonski preciziran tek 1949. god., on je već ušao u kolektivnu svijest i potiče odgovarajuće želje.
        Znanost je pred pola stoljeća (I. Pevalek, 1925.) uočila osjetljivu prirodu fenomena jezera, ali je ta spoznaja sporo prihvaćana i praksa se dugo nije na nju obazirala. Međutim, dok ovo pišemo, čuju se mjerodavni i zabrinjavajući glasovi da je ugrožen jedinstveni prirodni spomenik koji pridonosi, ne samo nacionalnoj dobrobiti i zadovoljstva, već jača našu privlačnost u međunarodnom krugu, a dosljednost i umiješanost da tu specifičnu vrijednost sačuvamo i valoriziramo mnogo će doprinijeti našem ugledu u svjetskoj zajednici i razviti ponos koji će nadahnjivati potomke. Nacionalni park Plitvička jezera brzo postaje objekt općeg interesa i želje da se njegove vrijednosti očuvaju.
        Pri obradi znanstvenih problema Plitvičkih jezera, treba voditi računa o kolektivnoj zadaći i odgovornosti koje su značajke našeg razvojnog trenutka. Znanstveni radnici i stručnjaci iz prakse trebaju udruženo pronaći i primijeniti načine i postupke kojima će se velika vrijednost ne samo očuvati već i povećati. Potvrđuje se opće iskustvo da svjetlo uma objašnjava pojave i praksi osvjetljava putove najuspješnijih postupaka; nema razloga za sukobe – naprotiv, dvije etape humanog rada su neodjeljivo povezane. Takav postupak očito dolazi do izražaja u studiju reljefne osnove jezera i cjeline Nacionalnog parka.
        Jezera uključuju dva pojma: udubine i vodu koja ih ispunjava. S geološko-morfološkog aspekta nas prvenstveno zanimaju udubine – njihove specifičnosti i način na koji su nastale. Kao što ćemo vidjeti jezera imaju mnogo srodnosti i uzročne povezanosti s reljefom okolice te ih treba povezano valorizirati. Zbog te povezanosti nužno je uključivanje šireg prostora u Nacionalni park.
        U objašnjavanju nastajanja i održavanja Plitvičkih jezera, važni su geomorfološki položaj i osobine geološke osnove. U tom pogledu su u novije doba izvršena važna, posebno geološka, istraživanja koja omogućuju pouzdanija zaključivanja.


Geomorfološki položaj i geološke posebnosti
        Plitvička jezera su na unutrašnjem kopnenom krilu dinarskog sinklinorija u kome je staložena debela serija mezozojskih i paleogenih karbonatnih stijena. Na unutrašnjem krilu prevladavaju starije mezozojske stijene; trijaski dolomiti i vapnenci s krpama mlađih mezozojskih, rjeđe i paleogenih vapnenaca; mjestimice iz podloge izbijaju nepropusne paleozojske stijene, a očuvani su i dijelovi paleogenog flišnog i neogenog molasnog pokrova. Na toj složenoj litološkoj i tektonskoj podlozi razvio se i odgovarajući fluviokrški reljef (J. Roglić, 1960.). Dva procesa fluvijalni i krški, modeliraju usporedno, te imamo složen reljef. Izbijanje nepropusne paleozojske podloge «regulira» (M. Herak, 1962.) hidrološke odnose u Dinarskom kršu, posebno u pojasu fluviokrša. 
        Istraživanja i radovi F. Kocha (1926., 1932. i 1933.), sintetizirani i predočeni na listu «Plitvice» geološke karte 1 : 75000, bili su kroz par desetljeća osnova za interpretaciju reljefa i rekonstrukciju morfogeneze. Prema Kochovim rezultatima prostor Nacionalnog parka bio bi sastavljen od krednih dolomita i vapnenaca. Diferenciranom erozijom dolomita i vapnenaca izmodelirana je složena dolina gornje Korane, koja je mlađim morfogenetskim procesima premodelirana u niz Plitvičkih jezera (J. Roglić, 1951).
        V. Kochansky-Devidé pronašla je (1956.) u pločastim vapnencima kod vrela Plitvice lijaske fosile, što je osporilo stratigrafska određenja F. Kocha. Veća starost naslaga upućuje na složene procese i veće iznose egzogenog modeliranja, koje je dovelo do sadašnjih crta reljefa Nacionalnog parka.
        Nalaz V. Kochansky-Devidé bio je poticaj A. Polšaku da detaljno istraži geologiju plitvičkog kraja. Brojnim radovima (1957., 1959., 1960. i 1963.) te geološkom kartom 1 : 55555 (1971.) A. Polšak je u Nacionalnom parku utvrdio debelu seriju  (cca 3500 – 4000 m) karbonatnih naslaga, od gornjeg trijasa do trijaskih dolomita. Tokom gotovo cijele mezozojske ere (cca 125 mil. godina) u našem kraju su kontinuirano taloženi dolomiti i vapnenci.
        Debela serija mezozojskih karbonatnih stijena poremećena je borama i rasjedima, što je vjerojatno počelo još u laramijskoj fazi (prijelaz mezozoika u tercijar, pred cca 70 mil. godina) i nastavljalo se tokom mlađih etapa alpske orogeneze. Intenzitet tih poremećaja možemo prosuditi ako imamo u vidu spomenutu debljinu mezozojskih naslaga i sadašnje površinsko susjedstvo, duž rasjeda Prijeboj-Kuselj, najstarijeg (gornjotrijaskog dolomita) i najmlađeg člana (gornjokrednog vapnenca). Za mlađu reljefnu evoluciju važno je da su gornjotrijaski dolomiti nepropusni, trošivi i izloženi površinskom modeliranju, a čisti gornjokredni vapnenci su duboko okršeni.
        Prema činjenici da se golema dislokacija između trošivih gornjotrijaskih dolomita i otpornih gornjokrednih vapnenaca mjestimice ne odražava u reljefu, npr. na ravnjaku sela Plitvice i na Prijeboju, možemo zaključiti koliki je iznos i kako je složeno bilo egzogeno modeliranje koje je dovelo do tih reljefnih odnosa.
        Na površini Nacionalnog parka susrećemo, dakle, najstarije i najmlađe članove debele serije (do 4000 m) mezozojskih karbonatnih naslaga, a visinska razlika između najvišeg Seliškog vrha (1228 m) na donjokrednim vapnencima, i najniže točke (istjek Korane na gornjokrednim vapnencima, cca 400) iznosi tek 830 m. Uz to treba imati u vidu da su te krajnje visinske točke u stratigrafski inverznom položaju – najniža na mlađim a najviša na starijim naslagama! Tektonskim gibanjima, posebno duž rasjeda, pojedini dijelovi su jako i nejednako dislocirani, a dugotrajnim i složenim moedleiranjem erodirane su debele naslage i njihove trošine evakuirane iz našeg kraja.
        Normalno je da se diferenciranim egzogenim modeliranjem povećava visinska razlika između nepropusnih i trošivih dolomita te susjednih otpornih i čistih gornjokrednih vapnenaca. U reljefu je taj diferencirani proces samo djelomično izražen; na ravnjaku oko sela Plitvice i na Prijeboju nema izrazitih reljefnih razlika među tim litološkim podlogama. Ovo nenormalno reljefno nasljeđe, te suglasnost mlađih oblika i litološke podloge upućuju da su u nedavnoj prošlosti procesi modeliranja bili drukčiji te da je naš kraj zahvaćen mlađim gibanjima kojima je relativno i nejednako izdignut. Tim gibanjima je oživjelo diferencirano modeliranje i pomlađivanje reljefa.
        Za suvremene procese modeliranja i morfogenezu Plitvičkih jezera ključno značenje imaju izbijanje i površinski položaj nepropusnih i trošivih gornjotrijaskih dolomita. U pojasu ovih stijena izmodelirane su udubine gornjih jezera. Izbijanjem gornjotrijaskih dolomita površini je približena i starija klastična i nepropusna podloga, što skupa čini moćnu ustavu podzemnom vodnom cirkuliranju (M. Herak, 1962.).
        Jugozapadni, pritjecajni dio Nacionalnog parka sastavljen je od jurskih i krednih dolomita i vapnenaca koje modeliraju složeni fluviokrški procesi. Na otjecajnoj, sjeveroistočnoj strani su čisti gornjokredni vapnenci čije je krško modeliranje na površini i u podzemlju modificirano susjedstvom nepropusnih i trošivih dolomita, sa kojih pritječu vode i donose trošine.
        Među dislokacijskim linijama morfogenetski je najvažniji rasjed Prijeboj-Kuselj, duž koga se dodiruju nepropusni gornjotrijaski dolomiti i čisti gornjokredni vapnenci. Dislokacija duž usporedničkog rasjeda Visibaba-Labudovac-Plitvička jezera (Poljana) uvjetuje razlike između sjevernog i južnog sektora jugozapadnog pojasa Nacionalnog parka. Veći udio vapnenaca u sjevernom sektoru odražen je u izrazitoj krševitosti i dinamici reljefa. Pritjecajna uloga tog sektora malog je značenja za Plitvička jezera. Južni dolomitski sektor je pritjecajno važniji i morfološki karakterističniji za nacionalni park.
        S tektonskolitološkog gledišta mogu se, dakle, u Nacionalnom parku izdvojiti tri sektora. Sjeveroistočni pojas (Medveđak-Manduševac) sastavljen je od gornjokrednih vapnenaca raspoređenih u dinarskom smjeru. U drugom i većem dijelu prevladavaju dolomiti, raspoređeni dinarskom građom, koja je poprečnim rasjedom Visibaba-Poljana izdvojena u dva sektora: južni veći i gotovo isključivo dolomitski i sjeverni manji ali složenijeg vapnenačko-dolomitskog sastava. Na toj litološko tektonskoj podlozi izmodeliran je složeni reljef Nacionalnog parka.
        Na priloženoj skici s izohipsama uočljiva je razlika između reljefa na dolomitima i vapnencima. Dolomitski kraj je disiciran dolinama, aktivnim i suhim, a vapnenački dijelovi povećavaju složenost reljefa. Naprotiv, na vapnencima dominiraju veći i otvoreniji oblici; od vapnenaca su sastavljene i glavne uzvisine. Nisu predočene ponikve da bi bolje došli do izražaja dominantni oblici.


MORFOGENETSKI PROCESI
                Erozija debelih pokrova i velike dislokacije pojedinih dijelova ukazuju da je naš kraj nakon taloženja gornjotrijaskih dolomita (dugo razdoblje od preko 180 milijuna godina) prolazio kroz znatne izmjene tokom marinske sedimentacije i posebno u etapi kopnenog modeliranja koja vjerojatno traje posljednjih 70 milijuna godina. Nemamo oslonca, na temelju koga bismo rekonstruirali izmjene koje se ne odražavaju u suvremenoj reljefnoj slici niti je to objektivno potrebno. Za nas su posebno važni sadašnji reljefni odnosi i njihovo nastajanje. Želimo objasniti suvremenu reljefnu sliku, razumjeti aktivne morfogenetske procese, a u prošlost ćemo ići koliko je moguće i koliko je za našu zadaću nužno.
        Jezera – sedrene ustave. Jezera su odlučujuća pojava za prirodne specifičnosti i društveno značenje Nacionalnog parka. Vidjet ćemo da su jezera pogodna da nas uvedu u rekonstrukciju evolucije reljefa.
        Pažljiv pogled na detaljnu kartu (sl.1) ili uočavanje odnosa u prirodi pokazuju da su jezera nastala pregrađivanjem doline rijeke Korane. Proces pregrađivanja je specifičnost nekih tekućica u karbonatnim stijenama, zaslužuje posebnu pažnju i potrebno je da prosvijećen čovjek upozna njegovu prirodu. Dok je opća osobina tekućica da transportiraju trošine i usijecaju korito, u kršu imamo slučajeve da rijeke pregrađuju korito, stvaraju ustave koje ujezeruju vodu; tako su nastala stubišno raspoređena Plitvička jezera. Plitvička jezera su najljepši poznati primjer tog procesa i u tome su njihova prirodna posebnost i odgojno značenje. Jezera potiču na razmišljanje i dokučivanje – prava prirodna škola, bogata poukom. Druga i neobična specifičnost je da su jezera u gornjem dijelu doline veća. Raspored jezera je nenormalan i očito povezan s osobinama koranske doline, koja je u gornjem dijelu šira i otvorenija, a nizvodno je kanjon. Tu ćemo posebnost zadržati u svijesti i objasniti kad budemo govorili o modeliranju doline.
Sl. 1. Hipsografska osnova
Ekvidistanca izohipse 20 m. Očita je razlika između diseciranih dolomitskih terena (jugozapad) i jednostavnijeg reljefa na vapnencima (sjeveroistok). Istaknuta je od 600 m da bi se uočila prostranija i raščlanjenija dolina gornje Korane izmodelirana u dolomitima


        Ustave su sastavljene od sedre, šupljikave stijene koja je po kemijskom sastavu kalcijev karbonat (CaCO3). U mrežastoj građi sedre, posebno mlađe, vidljiva je inkrustacija različitog bilja, čak se mogu razlikovati i biljne vrste.
        Izučavanju sedre na ustavama Plitvičkih jezera mnogo je pažnje i vremena posvetio I. Pevalek (1925.,1935., 1955. i 1958.). Pevalek je na sedrenim slapovima i vodopadima utvrdio specifične biljne zajednice, posebno alge i mahovine, te došao do zaključka da njihova inkrustacija uvjetuje rast i oblikovanje sedrenih ustava. Prema dvije karakteristične vrste mahovina I. Pevalek razlikuje kratoneuronsku (Cratoneuron commutatum) i bryumsku (Bryum pseudotriquetrum) sedru. U specifičnim ekološkim uvjetima živi zajednica «sedrotvoraca» i ona čini «biodinamički sustav», o čijem stanju zavisi da li je sedrena ustava u progresivnom razvoju ili stagnira ili se razara. Autor je zaključio da budućnost Plitvičkih jezera ovisi o održavanju prirodne biodinamike.
I. Matoničkin i Zl. Pavletić nastavili su ekobiološka istraživanja nastajanja sedre na našim krškim tekućicama te došli do zaključka (1960.) da primarno značenje imaju fizikalno-kemijske prilike i procesi, što je važna dopuna Pevalekovih konstatacija. Izdvajanje kalcijeva karbonata ovisi o alkalitetu vode, tj. karbonatskoj tvrdoći; ako nema otopljenog kalcijeva karbonata, ne može se izdvojiti sedra. Rasprskavanje, odnosno prozračivanje vode pogoduje cijepanju nestabilnog bikarbonata i obaranju kalcijeva karbonata. Osvjetljenje i prozračivanje pogoduju kolonizaciji i rastu reikofilnih biljaka, oko kojih se taloži sedra. I brzina vode utječe na taloženje sedre; optimalne su brzine 0,5 – 1,5 m/sek., a brzine iznad 3,5 cm/sek. ubijaju reikofilnu vegetaciju. Za naša razmatranja je važno da I. Matoničkin i Zl. Pavletić, na temelju svojih istraživanja, prihvaćaju mišljenje W. Ohlea (1937.), prema kome do cijepanja bikarbonata dolazi na temperaturi iznad 140C.
        Rezultat tih novijih istraživanja je da abiogeni procesi uvjetuju obaranje kalcijeva karbonata, odnosno taloženje sedre. Sedra inkrustira dijelove organizma, kojima odgovaraju spomenute ekološke prilike kao i druge predmete koji su naneseni do slapova i brzaka na sedrenim ustavama. Na temelju tih dopuna može se zaključiti da termin «sedrotvorac» nije sretan i vodi u zabunu.
        Vodeći računa o ekološkim uvjetima nastajanja sedrenih ustava, mi smo (1951. god.) zaključili da je do pregrađivanja doline Korane i uspora vode došlo tek u postglacijalno doba, kad se povratio biljni pokrov i prestalo jako spiranje padina koje je karakteriziralo ranije zahlađenje. Proces spiranja bio je posebno intenzivan na padinama nepropusnih gornjotrijaskih dolomita. Zbog niskih temperatura (T. Šegota, 1967.) prostor Nacionalnog parka bio je tokom pleistocenskog zahlađenja bez vegetacijskog pokrova. Duboko zamrzavanje i ljetno površinsko odmrzavanje uvjetovali su intenzivno spiranje padina i spuzavanje tla. U tim uvjetima jezera bi bila brzo zatrpana, a na obalama sadašnjih jezera nema traga takve grube akumulacije. To upućuje da je rijeka kroz otvorenu dolinu nizvodno transportirala trošine spirane sa strana, tj. ustave nisu postojale. Do nastajanja ustava moglo je doći tek posljednjih 12-15 tisuća godina, kada su nastupile suvremene termičke prilike; temperaturni minimum bio je pred 20000 godina (T. Šegota, 1968.).
        Mišljenje W. Ohlea, koje prihvaćaju I. Matoničkin i Zl. Pavletić, nameće još veći oprez i vremensko ograničenje. Nažalost, nemamo dovoljno kontinuiranih mjerenja temperature vode Plitvičkih jezera, ali znamo da se ljeti na površini zagrije i preko 200C, a zimi se zamrznu i slapovi. Prema do sada  prikupljenim i objavljenim (B. Makljanić, 1972.) motrenjima (1956-1969.), srednje mjesečne temperature zraka u Plitvičkom Ljeskovcu veće su od 140C samo u lipnju (15,1), srpnju (16,6) i kolovozu (16,1), ali su u prosincu (-1,0), siječnju (-2,7) i veljači (-1,1) ispod 00C. Snježni pokrivač se zadržava prosječno 137 dana. Jezera su blizu međe šumskih snježnih zima. M. Petrik je 12. IX. 1952. u Prošćanskom jezeru, blizu ušća Matice, izmjerio temperaturu vode od 10,20C, tj. ispod vrijednosti za koju se pretpostavlja da je potrebna za cijepanje kalcijeva bikarbonata. Prema Petrikovim mjerenjima temperatura vode izvora Bijele rijeke kreće se između 7,6 i 7,80C, što odgovara prosječnoj godišnjoj temperaturi zraka. Prema tome vode Bijele rijeke bi samo izuzetno i djelomično ispunjavale termičke uvjete za cijepanje kalcijeva bikarbonata, a u stvari su duž ove tekućice deponirane znatne količine sedre.
        Ljeti se voda, protičući jezerima, zagrijava, te su na prelivnim ustavama temperature pogodne za cijepanje kalcijeva bikarbonata. I ekološki uvjeti su ljeti pogodni za povećanje alkaliteta, odnosno tvrdoće vode. Nasuprot tim sezonski povoljnim uvjetima, treba računati s negativnim posljedicama zimskih zaleđenja slapova, uslijed čega se šire pukotine, povećava opterećenje i dolazi do odrona sedre.
        Kad se uzmu u obzir navedene činjenice, ne može se tvrditi da su ispunjeni pretpostavljeni termički uvjeti za kontinuirano cijepanje kalcijeva bikarbonata i rast sedrenih ustava. Međutim, na glavnini ustava proces izdvajanja sedre je dosta dinamičan, što se može zaključiti i prema inkrustracijama umjetnih objekata, npr., novog (1958.) uređenja pristupa Spiljskom parku pod slapovima Labudovca.[138] Možda je temperatura (140C) koju je utvrdio W. Ohle previsoka, bar što se tiče Plitvičkih jezera. Treba uz to uzeti u obzir da glavnina sedrenih naslaga vjerojatno potječe iz toplijeg postpleistocenog razdoblja, pred 6.000-8.000 godina, i da se naknadnim procesima održava tada postignuto stanje. I na našim drugim rijekama u kršu, npr. na ušću Plive u Vrbas, na Krki, Uni i dr., nalazimo goleme naslage sedre koje pokazuju da je bilo razdoblje, kada su uvjeti za taloženje sedre bili veoma povoljni. Ta pojava, važna za paleoklimatsku rekonstrukciju i morfogenetske procese, treba da bude objekt posebne rasprave.
        U taloženju sedrenih ustava i zadržavanju jezerske vode primarno značenje ima alkalitet voda, odnosno količina otopljenog kalcijeva karbonata. Potreban je slobodni ugljikov dioksid za otapanje kalcijeva karbonata u nestabilni kalcijev bikarbonat. Opće novije iskustvo potvrđuje da ugljikov dioksid nastaje prvenstveno mikrobiotskim procesima koji se vrše u humusnom sloju, što je oko Plitvičkih jezera očito. Tu činjenicu je šumskim krajevima hrvatskog krša još 1913. god. Uočio K. Terzaghi i pokušao odrediti apsolutni iznos plošne korozije (0,5 mm godišnje).
        O tvrdoći vode, odnosno otapanju karbonskih stijena u Plitvičkim jezerima, raspolažemo podacima ekipe H. Ivekovića (1958.) u razdoblju 1951-1954. god. I to samo u toku ljetnih mjeseci, kad glavnina vode pritječe iz izvora. Šteta je što se ne vrše trajna mjerenja karbonatne tvrdoće, što bi bio najpouzdaniji indikator života i održavanje jezera. Za nas je posebno važna Ivekovićeva konstatacija da «voda na svom putu kroz krški humus i tlo apsorbira neprestano nove količine ugljikova dioksida. Ovaj pak, stvarajući ugljikovu kiselinu, otapa karbonate kalcija i magnezija te rastvara drugo kamenje». Prema tim ljetnim mjerenjima tvrdoća površinske vode nizvodno opada, posebno na slapovima bogatom sektoru između Prošća i Kozjaka. Ukupni alkalitet opada i s dubinom.
        Plitvički kraj je najvećim dijelom sastavljen od dolomita, koji su trošivi, a prije je smatrano da je njihova otopivost sekundarnog značenja. K. Priesnik (1961.) je utvrdio da je iznos otapanja u dolomitu veći nego u čistom kalcitu. Uz spomenute ekološke uvjete (bogat šumski pokrov i sl.) otopljivosti dolomita  vjerojatno pridonosi i zdrobljenost njihova površinskog dijela; koroziji su izložene veće plohe i voda se sporije procjeđuje. Time postaju razumljivi odnosi na Slunjčici, Uni, Plivi, Butišnici, Krki i dr,; velik je udio dolomita u njihovom pritjecajnom porječju.
        S obzirom na klimatske prilike i reljefnu dinamiku, očito je da šumski pokrov ima odlučujuće značenje u nastajanju i održavanju Plitvičkih jezera. Krčenje šuma i ogolićavanje padina uvjetuju brzo spiranje i transport trošina; zatrpavaju se jezera i razaraju sedrene ustave. Primjeri su veoma izraziti duž Bijele rijeke, posebno na desnoj strani kod Vukmirovića, gdje se pošumljivanjem nastoji zaustaviti negativni erozijski proces.
        Sve ukazuje da je negativni sociogeni proces mlad. Vlažne i granično položene «vražje šume» nisu bile privlačne stočarima, koji su gajili prvenstveno ovce. Vezanost za otvorene i suše pašnjake odražava se u ogoljelosti Brezovca, Vrhovinskog polja i sličnih krajeva.
        Vojnopolitička stabilnost od početka 18. stoljeća praćena je jačanjem sesilnog života i agrarne komponente u privredi. Time su porasli potreba i značenje mlinova, za koje su sedreni pragovi na Bijeloj rijeci bili naročito pogodni. Otvoreni i iskrčeni krajevi jugozapadno od Nacionalnog parka su i prostorno blizu Bijele rijeke. Otvorenija dolina Bijele rijeke je i drugim svojim osobinama bila privlačna kolonizacijskom prodoru u sliv jezera. Istovremeno se na drugoj strani uzvodno vrši kordunska mlinarska kolonizacija slapova Korane.
        Brojna svjedočanstva potvrđuju da je u pitanju mlađi poremećaj ekološke ravnoteže. Drag. Franić je reproducirao (1910.) Lipovšćakov plan Plitvičkih jezera, izrađen 1830. god. i pohranjen u Vojnom arhivu u Beču, te Latasov «Tlovid Plitvičkih jezera» iz 1850. i objavljen u Zagrebu 1860. god. Na oba prikaza su označena jezera na sastavu Bijele i Crne rijeke, što odgovara naslijeđenim topografskim odnosima. Impozantni i još do 10 m visoki sedreni prag u Ljeskovcu pokazuje da je dugo vremena vršio uspor velikih količina jezerske vode. U doba objavljivanja Latasova «tlovida» mnogima su bili poznati stvarni odnosi na Plitvičkim jezerima i pretpostavljena greška bila bi uočena, kritizirana i ispravljena. I činjenica da je za mlađu naplavnu ravnicu oko Matice općenito prihvaćen školski termin Delta, upućuje na novinu njena nastajanja i dinamiku razornog procesa u uzvodnom porječju.
        Sva saznanja upućuju da je proces deponiranja sedrenih ustava ovisan o ekološkom kompleksu koji se prirodnim izmjenama i socijalnim utjecajima može lako poremetiti, a time i jezera ugroziti. U tom smislu ima obilje podataka i uvjerljivih pouka; naveli smo neke, dovoljno očite i poučne.
        Sedrene ustave rastu prvenstveno u smjeru otjecanja kamo voda pada, rasprskava se i prozračuje što pogoduje rastu specifičnih biozajednica čiji se dijelovi inkrustiraju. Na taj način rastu istaknuti «nosovi», «brade», «baldahini» i slično, koji postepeno srašćuju i zatvaraju spiljske šupljine. Jeka hoda odražava šupljinsku prirodu sedrenih ustava. Voda istovremeno pri prelivu inkrustira dijelove algi i mahovina kojima pogoduje taj ekotop; tako se izdiže ustava. Izmjenom mjesta preliva održava se horizontalnost vrha ustave (I. Pevalek 1958. i dr.). Pogled s terasa na Poljani prema jezerima između Prošća i Kozjaka, osobito zimi kad šuma manje zaklanja, podsjeća nas na model koji je priroda napravila kao pouku za umjetne radove koje vršimo.
        Svodovi nad šupljinama u sedrenim pragovima mogu se i u prirodnim uvjetima, zbog različitih uzroka (potres, utjecaj zamrzavanja vode u pukotinama, širenje većeg korijenja i sl.) urušiti. Na Plitvičkim jezerima su brojni tragovi razorenih sedrenih ustava koje su u doba progresivnog razvoja zadržavale riječne vode i uvjetovale odgovarajuću pejzažnu sliku. Uz cestu, pored Končarova  mlina na Bijeloj rijeci uzvodno od Ljeskovca, očuvani su tragovi sedrene  ustave (oko 4 m iznad rijeke), koja je nekoć zadržavala prostrano jezero. Od Gradine, iznad Kozjaka, prema sjeverozapadu se nastavlja do 7 m visoki (iznad Gradinskog jezera) dio suhe sedrene ustave (I. Pevalek, 1958. i dr.), koja je u doba rasta zadržavala jezero odgovarajuće veličine i dubine. Ostatke te ustave nalazimo i na suprotnoj, sjeverozapadnoj obali. Put između Milanovca i Gavanovca usječen je u bloku suhe sedre, koja svjedoči o nekadašnjem postojanju jezera na strani uspora. Dijelove višeg sedrenog praga nalazimo uz prvi vodopad Korane; na preostalom bloku smještena je vidjelica, a u sedri je usječen put kojim se silazi prema Golubnjači. Tragovi razorenih sedrenih ustava svjedoče da je geološki mlađi jezerski pejzaž prošao kroz znatne izmjene.
        Posebnu pojavu, važnu za razumijevanje i očuvanje jezera, čini Ciganovac koji u sušno doba gubi površinski preliv, te mu razina pada ispod usporne ustave. Taj fenomen je probudio žive i alarmantne diskusije, ali je, prema podacima Drag. Franića, očito da nije nov. Još 1895. god. Neki Vukmirović kopao je jarke i navraćao vodu iz Prošća u Ciganovac da bi osigurao rad svog mlina; mijenjao je prirodne odnose i povećavao priticaj Ciganovcu. Poslije Vukmirovićeve smrti zemljište je kupio senjski trgovac A. Devčić te je za svoju pilanu i gostionicu modificirao otjecanje vode iz Prošća prema Okrugljaku i Ciganovcu. U županijskom izvještaju 1893. god. Devčić je kritiziran što je Ciganovcu  oduzeo toliko vode «da ljeti znatno opade». Od svog suvremenika i stanovnika na ustavi Labudovac prof. Janečeka doznao je D.. Franić da u suho doba godine iz Ciganovca «voda ispod zemlje brže otječe nego što mu iz Prošćanskog jezera pritječe». Prema podacima tamošnjih seljaka za vrijeme suše «u rujnu mjesecu 1908. god. Nije Ciganovac dobivao ništa vode iz Prošćanskog jezera» te mu je razina bila oko 5 m ispod otjecajne ustave (D. Franić, 1910).[139] 
        I. M. Petrik (1958.) je 12.9.1952. utvrdio da je razina Ciganovca bila «preko 5 m ispod razine punog jezera», a iz Prošća voda nije pritjecala. Tada je utvrđen i dnevni pad razine od 2-9 cm! Izračunato je «da je podzemni gubitak 30 l/sek». Posebno su dragocjeni podatak i fotografije M. Petrika o «dugoj pukotini, koja se spuštala prema vodi i nastavljala pod njom» i to «na uzvodnoj strani barijere između Ciganovca i Okrugljaka».
        Poznato je i za sudbinu najvažnijeg jezera zabrinjavajuće da voda protječe i kroz sedreni prag između Kozjaka i Milanovca (M. Petrik 1958.). Nije utvrđeno da li voda otječe neposredno iz Kozjaka ili ponire u pukotine sedrena praga. Za tu zabrinjavajuću pojavu nemamo ranijih podataka; vjerojatno se radi o novijim negativnim posljedicama prometnog opterećenja ustave (nakon provođenja ceste 1892. god.).
        M. Petrik je bojanjem utvrdio protjecanje potočne vode kroz mrtvu sedrenu ustavu u Ljeskovcu; protok hrani izvor Pećinu koji se neoprezno koristi i za piće. To je dio razaranja suhe pregrade, ako uzmemo u obzir Latasove podatke, proces je mlad i brzo se odvija.
        Posebno zanimljiv nam izgled Petrikov podatak o izvoru u južnom kutu Galovca koji je «na samom podnožju ulazne barijere», voda izvora se «razlikuje od vode najbližih okolnih jezera, ali je slična vodi u Prošću, specijalno vodi nizvodnog dijela na dubinama između 13 i 18 m». M. Petrik uvjerljivo zaključuje da voda «dotječe bazom sedrenog bloka».[140] 
        Za život i održanje jezera važno je da je «dno sviju jezera, posvuda, a osobito na većim dubinama meko puno mulja od istaloženog karbonata, pa je kamenje koje smo upotrebljavali za sidrenje čamaca tako brzo i duboko tonulo da smo ga samo velikim naporom mogli izvlačiti» (M. Petrik, 1958.). I. Pevalek je ukazao, a to prihvaća i H. Iveković (1958.), da mulj potječe od trošina sedrenih ustava i obaranja kalcijeva karbonata oko litoralnog bilja, a posebno je važan utjecaj planktonskih cianoficeja, zbog toga u mulju ima dosta silicija i željeza. Bjeličasto muljevito dno je vidljiva osobina Plitvičkih jezera.
        Debeo sloj finog mulja na podlozi nepropusnih gornjotrijaskih dolomita čini osnovu koja osigurava stabilnost jezera, ali i pored toga, prema logičnom zaključivanju M. Petrika, voda podzemno protječe između Prošća i Galovca, a nesumnjivo kroz otjecajnu ustavu između Ciganovca i Okrugljaka. Stvarni odnosi upućuju da su sedrene pregrade uzrok nastajanja i garancija održavanja jezera; sedrenim ustavama treba posvetiti posebnu pažnju.
        Na mjestima prelijevanja, prskanja i prozračivanja obara se otopljeni kalcijev karbonat, inkrustiraju se, vegetacija kojoj pogoduju ovi ekološki uvjeti, kao i mrtvi predmeti. Nastaje šupljikav i osjetljiv sedreni prag koji se kao krasta polipasto drži riječnog korita odnosno doline. Različitim uzrocima mogu nastati znatna oštećenja i izmjene sedre. Spomenuto protjecanje između Prošća i Galovca može biti posljedica aktiviranja pukotina dodirom sedrenih krasta i dolomitske podloge. Poprečna pukotina u otjecanju ustavi Ciganovca, po svemu sudeći, zahvaća cijeli prag i vjerojatno je nastala ulijeganjem. Iako je ovo podzemno otjecanje i u Franićevo doba bilo aktivno, vjerojatno nije mnogo starijeg datuma, te bi se uz odgovarajuću pažnju i brigu za obnovu ekološke ravnoteže, moglo očekivati postepeno zacjeljenje. Intenzitet protjecanja kroz sedreni prag između Kozjaka i Milanovca upućuje da je ta pojava recentna i zabrinjavajuća. Sigurno bi to bile uočile pažljive oči Franića i drugih da je protjecanje u njihovo doba postojalo. Sve upućuje da su štetne izmjene u toj ustavi posljedica velikog prometnog, posebno kamionskog opterećenja.
        Koliko je taloženje sedre dinamična i osjetljiva pojava dobro ilustrira vodopad Plitvice. U povoljnim ekološkim uvjetima sedreni prag je izdigao i zacijelio ranije usjek na strani kanjona Korane. Na Latasovu «tlovidu» (1850.) ucrtano je jezero uzvodno od vodopada. Mlađim devastiranjem okolice i mlinarskim zahvatima oživjelo je naplavljivanje i oštećena je ustava, te Plitvica transportira trošine kojima se brzo usijeca u sedrenom pragu.[141] Time dodirujemo ključne probleme antropogenih utjecaja i socijalnog valoriziranja.
        Znanstveni rad ocjenjujemo prema socijalnom značenju, što je u skladu s njegovom biti, jer se rezultati postižu suradnjom i racionalnim valoriziranjem naslijeđenih iskustava. Plitvička jezera su pogodan primjer da se to demonstrira. Pred nama je mlad i osjetljiv prirodni kompleks. Svakome razumnome i dobronamjernome postaje očito da plima masovne posjete i vrtoglavog porasta mehaniziranog prometa ugrožava fenomen koji je nastao u nedirnutoj ekološkoj ravnoteži. Osvrt na recentnu prošlost izuzetno je koristan, kako za ocjenu prirodnog kompleksa, tako i za racionalno usmjeravanje društvenog valoriziranja. Marljivo prikupljeni podaci D. Franića (1910.) omogućuju tu retrospektivu.
        U skladu s izuzetnom vrijednošću objekta i širinom suvremenog aspekta uveden je 1949. god. režim Nacionalnog parka, što je, razumljivo, bilo u sukobu s naslijeđenim navikama i pravima. Željeno stanje još nije postignuto, a nastupile su nove poteškoće. Godine 1958. modernizirana je cesta Karlovac-Plitvička jezera (83 km), time je ovaj kraj došao u izletišni domet Zagreba (139, a nakon dovršenja autoceste Zagreb-Karlovac, 130 km). Iste godine  je dovršen suvremeni hotel, što je uz druge objekte povećalo privlačnost Plitvičkih jezera. Dovršenjem (1970.) novog i još suvremenijeg hotela «Jezero» porasla je privlačnost kraja i znatno povećana posjeta. Ne radi se više samo o sezonskoj posjeti, već se to, uz razumljive oscilacije, odvija tokom cijele godine. Uz boravišnu i izletišnu posjetu, treba imati u vidu veliko sezonsko logorovanje. Plitvička jezera godišnje posjećuje na stotine tisuća gostiju koji neposredno i posredno pogoršavaju ekološke odnose, onečišćuju i ugrožavaju izuzetno osjetljiv kompleks. Posebno treba istaći posljedice  rapidnog porasta motoriziranog prometa. S tim brutalnim činjenicama treba računati i tražiti racionalna rješenja.
        Prometne promjene su dinamične i dalekosežne. Zbog povoljnog prometnog položaja, posebno za sve intenzivnije veze između srednje i južne Hrvatske koje imaju i šire nacionalno i međunarodno značenje (J. Roglić, 1958.), pored Plitvičkih jezera se vrši sve intenzivniji tranzitni promet. Gradnjom mosta preko Korane u Selištu i prebacivanjem ceste na desnu stranu rijeke, te neefikasnim ograničenjem prometa preko odvodne ustave Kozjaka, učinjeni su važni ali nedovoljni pozitivni radovi. Nakon moderniziranja ceste prema Gospiću i Otočcu a zatim priključcima do priobalne ceste u Senju i Karlobagu, usmjeren je uskom i vijugavom prijezerskom cestom, građenom (1890.) za kola i pješake, intenzivan tranzitni promet, opasan za ljude i potencijalno katastrofalan za jezera. Tragedija sa cisternom nafte izazvala bi nacionalnu bol i zamračila nade.
        Ovo pišemo u predvečerje otvaranja modernizirane ceste Plitvička jezera-Udbina-Gračac-Obrovac koja će snažno povećati tranzitni promet kroz Nacionalni park, a time posjetu i zadržavanje, kao i negativne posljedice koje u s time povezane. Daljim moderniziranjem prometne mreže i njenim uključivanjem u međunarodne tokove, zaoštravat će se sukob između osjetljivog prirodnog kompleksa i socijalnog inzulta.
        U sjeni ozbiljnih i sudbonosnih briga slavimo dvadesetpet-godišnjicu Nacionalnog parka; moramo biti svjesni da o mudrosti ove generacije ovise slijedeće obljetnice. Treba podvući da se ne radi o dvadesetpetogodišnjem ili stogodišnjem procesu, već prvenstveno o pojavama koje posljednjih godina nastupaju ubrzano i sve intenzivnije. I prirodni procesi i društveni utjecaji su na Plitvičkim jezerima, svaki sa svog aspekta mlađi i u suprotnom odnosu; društveni utjecaji nastupaju brutalno i remete osjetljiv ekološki kompleks. Posebno treba imati u vidu recentnost i sve veći intenzitet društvenih utjecaja.
        U vrtlogu drugog svjetskog rata porušena je glavnina društvenih objekata i stanovništvo rastjerano. Time je prirodni proces bio oslobođen relativno malog društvenog opterećenja i regenerirao. S poratnim zastojem, to je trajalo gotovo jedno desetljeće.
        Između dva svjetska rata Plitvička jezera su bila cilj napornih i relativno malobrojnih đačkih ekskurzija i drugih entuzijasta, te mjesto kratkog boravka malog broja privilegiranih; utjecaj malobrojnog domaćeg stanovništva bio je ograničen i sve više pod kontrolom. Plitvička jezera su bila poznata po miru i svježini, što nije bilo na cijeni kao sada. Glavna posjeta je dolazila ličkom prugom, preko 25 km udaljene postaje Vrhovine; 38 km udaljeni Bihać rijetko je korišten; dok je loša kolska cesta od Karlovca imala malo značenje – kolike izmjene nakon 3 desetljeća!
        Idemo li dalje u prošlost, pouka je još očitija. Treba se zadržati na 1893. god. Kad je inicijativom entuzijasta osnovano «Društvo za uređenje i poljepšavanje Plitvičkih jezera» - dakle, pred 80 godina! Samo ime dosta kaže. «Poljepšavanje» svjedoči da bit prirode i posebno ovih pojava nije bila jasna.
        Posjeta jezera bila je naporna; od željezničke postaje Josipdol kočije su vozile prašnjavom cestom 55 km. Društvu treba priznati i pozitivne zasluge u otkrivanju i valoriziranju jezera: gradnja društvenog hotela (1896.), uređenje brojnih izletišnih staza i slično. Ali, već 1897. god. počinje davanje privatnih gradilišta, čime jača i uzurpiranje zajedničke svojine sa strane domaćeg stanovništva. «Poljepšavanje» je neodgovorno primjenjivalo beton na gracilnim sedrenim ustavama, pogubno dirigiralo otjecanje vode i slično. U tom radu su sudjelovali istaknuti intelektualci toga vremena; sada udruženo znamo više i odgovorniji smo pred budućnošću. Treba konstatirati da je ta društvena akcija dokrajčila razdoblje u kome se «na više milja ni za najskuplje novce ne može ništa dobiti» (L. Vukotinović, 1858, prema D. Franiću).
        Posljednja faza ranije prošlosti je osvijetljena samo povremenim i kratkim uključivanjem kraja u širi društveni život. Godine 1890. senjski trgovac A. Devčić je na Labudovcu sagradio gostionicu «Devčićevac» i vršio štetne izmjene u otjecanju vode iz Prošća. Godine 1888. A. Zelenika uočava razliku između otvorene doline u dolomitima i kanjona u vapnencima. Godine 1861. krajiški oficiri uređuju na Poljani kod Kozjaka «putničku kuću», koja je zamijenila 1956. god. sagrađenu «turističku kuću». Godine 1852. povezan je kolskom cestom Prijeboj s Poljanom, gdje je uređen paviljon. Godine 1850. krajiški oficir N. Omčikus mjeri visine jezera, Latas izrađuje «tlovid», a Bach mjeri dubine;  bila je to značajna godina u otkrivanju jezera. Godine 1847.otvoren je kolski put Ljeskovac-Prijeboj (iz Otočca do Ljeskovca 1840. god.).Značajno je da se pri posjeti saskog kralja Fridricha (u pratnji J. Jelačića) 1845. god. veće značenje daje usponu na Plješivicu od razgledanja Plitvičkih jezera, a Franjo I putuje 1818. god. od Korenice za Otočac preko Brezovca i kroz Babin Potok, te ne skreće na Plitvička jezera «gdje su pilarnice za daske i više mlinova»; ne zna se da li je i Josip II, pri posjeti ovog kraja 1775. god. posjetio jezera – očito da je društvena atraktivnost bila u to doba mala. Svako vrijeme ima svoje poglede i potrebe.
        Godine 1806. prvi put se u literaturi spominje naziv «Plitvička jezera». Na krajiškoj karti koja je 1789. izdana pod komandom maršala Laudona, navedena su imena nekih jezera, a ispod izvora Bijele rijeke ucrtana su tri jezera. I na Jenjey-Božićevoj karti iz 1780. god. ima više naziva a na «Riki» su ucrtana jezerca i četiri mlina. D. Vukasović piše 1777. god. «Plitvica» je pet lijepih jezera u najgušćoj šumi na turskoj granici, gdje se u svako doba hvataju najljepše i najbolje pastrve»; još 1827. god.  se navodi «pastrve se mogu i kapom hvatati». Naša retrospektiva stiže do 1699. god. (Karlovački mir), kada je nova granica prema Turskoj povučena i označena nizom čardaka duž kanjona Korane, istočne obale Kozjaka i dalje na Prijeboj.
        Ranija prošlost prekrita je tamom i pripada legendi. Kome pripisati skromnu gradinu na istoimenom brijegu između Gradinskog jezera i Kozjaka: srednjovjekovnom feudalcu nekom osobenjaku. Pavlinima ili legendarnoj «crnoj kraljici» - nema odlučujuće značenje za pejzažnu rekonstrukciju.[142] «Vražji vrt» gustih i još tome vlažnih šuma nije bio privlačan za duži boravak u doba izoliranosti i zaostalosti. Naša retrospektiva zastaje u «najgušćim šumama» (Vukasović) koje su imale odlučujuće značenje u nastajanju i održanju Plitvičkih jezera. Uvjerljivi dokumenti svjedoče da je mlađa prošlost (od kraja 17. stoljeća) naslijedila uravnotežen ekološki sustav.
        Imamo pouzdane dokaze da su odnosi na Plitvičkim jezerima kroz ovu kratku prošlost bitno izmijenjeni. Kolonizacija, osobito u dolini Bijele rijeke, praćena je sječom, krčenjem, mlinovima, stupama i pilanama, dovela je do nestajanja nekih jezera, koja su ucrtavana 1780., 1789., 1830. i 1850. god., a A. Zelenika već 1888. god. spominje naplavine duž Matice koja utječe u Prošće, te na uzvodnoj strani sedrene ustave Labudovca. Ljudi su poremetili ekološku ravnotežu i oživjeli procese koji ugrožavaju postojanje jezera. Erozija u gornjem poriječju nastavlja se nizvodnim transportom, zatrpavanjem jezera, prijenosom trošina preko sedrenih ustava, uništavanjem biotopa na slapovima i usijecanjem u sedrenom pragu. Destruktivni proces može se zaustaviti samo otklanjanjem uzroka – to je pred nama očito i traži odgovarajuće postupke.


Slika 2. Podvodni prag u Kozjaku (prema M. Petriku 1958.)
Veća strmina nizvodne strane dobro odražava oblik potopljene sedrene  ustave
        
Sedrene ustave su nastale u odgovarajućem i relativno stabilnom ekosustavu. I u prirodnim uvjetima dolazilo je do znatnih izmjena. Izmjene, koje je utvrdio Petrik (1958.) u odnosu Gradinskog jezera u Jezerca nakon 39 godina (poslije Gavazzijevih mjerenja) te uspoređivanjem svog promjera i onog N. Omčikusa, nakon sto godina, ukazuju da sedra raste relativno brzo i to različito na pojedinim ustavama. Razumljivo je stoga da se može mijenjati broj jezera, a on je i relativan, jer ovisi o individualnom shvaćanju što se naziva jezerom. Mlado upoznavanje kraja objašnjava i razlike u nazivima pojedinih jezera. M. Petrik je napravio pregled pojedinih naziva i izvršio izbor koji je do sada najpouzdaniji, što vrijedi i za brojčane podatke o visinama, dubinama i površini.
        Nejednak rast i druge izmjene na pojedinim ustavama odražavale su se i slici jezera, posebno u oblicima dna. Podvodni sedreni pragovi bili su i prije poznati, posebno u Gradinskom jezeru, ali su Petrikovim mjerenjima bolje preciziran. Najimpresivniji je podvodni prag u Kozjaku (sl. 2). Batimetrijski odnosi pokazuju tipičan oblik nekadašnje ustave. Razlike u rastu ustava uvjetovale su izmjene u odnosu jezera. Brži rast jedne ustave uvjetovao je potapanje uzvodne; tako su se spajale dva ili više jezera u jedno (sl. 3).
Sl. 3. Izobate složenog bazena gradinskog jezera (prema M. Petriku 1958.)
Bržim rastom nizvodnih potopljene su uzvodne ustave i jezera spojena, Do spajanja sjeveroistočnog dijela (bivše jezerce) došlo je posljednjih desetljeća
        Uzdužni profil M. Petrika ocrtava izolirane udubine i diskontinuitet pada na dnu glavnine jezera (sl. 4). Odnos bi mogao biti posljedica potapanja krškog reljefa, ali ta pretpostavka je nevjerojatna s obzirom na prirodu litološke podloge. Vjerojatnije je da se radi o početnim pregradama koje su potopljene bržim rastom nizvodnih ustava. Relativna visina potopljenih pragova je bila veća, ali je naknadnim taloženjem mulja znatnim dijelom maskirana.
 Sl. 4. Uzdužni profil Plitvičkih jezera (prema M. Petriku 1958.)
A., B., C. i D. odvajaju dijelove različitih nagiba. Središnji transverzalni dio (B-C) je najstrmiji. Podvodni pragovi sa dna Prošća, Gradinskog jezera, Kozjaka i Milanovca su najvjerojatnije inicijalne i potopljene sedrene ustave
        
        Osim razlike između većih Gornjih jezera, u otvorenoj dolomitskoj dolini i manjih Donjih, u vapnenačkom kanjonu, važna je razlika između Prošća i Kozjaka te manjih stupnjevitih jezera koja ih spajaju. Prošće i Kozjak su u smjeru pružanja slojeva dolomitske podloge; njihovi bazeni su izmodelirani intenzivnijom erozijom tih manje otpornih stijena. Pojas spojnih jezera pruža se okomito na pružanje slojeva koji su, zbog različite otpornosti diferencirano erodirani; preko otpornijih slojeva voda se prelijevala, prskala i prozračivala, bili su ostvareni uvjeti za kolonizaciju reikofilne vegetacija i rast sedrenih pragova.
        Ostaci suhe sedre na stranama doline Bijele rijeke, kod Ljeskovca, kod Gradine, između Milanovca i Gavanovca te kod prvog slapa Korane ukazuju da je slika jezerskog pejzaža znatno mijenjana. Otkad to traje?
        Već je A. Gavazzi (1903.) ukazao na mogućnost da su stare sedre iz interglacijalnih faza, što je i nama izgledalo vjerojatno (1958.). Međutim, uočavajući male razlike u facijesu sedre, nepostojanje jezerskih naslaga koje bi iza njih ostale i spoznaja brzih izmjena u sedrenim tvorevinama potiču na zaključak da sve to potječe iz mlađe postglacijalne etape.[143] Sada, u vrijeme mogućnosti apsolutnog datiranja, to ne bi više smjelo biti objekt logičkih dedukcija. Utvrđivanje apsolutne starosti sedre na Plitvičkim jezerima prvorazredna je znanstvena i praktična zadaća; to bi preciziralo naša znanja i pridonijelo racionalnosti praktičnih mjera.
        Nacionalni park Plitvička jezera, uz dobrobit i zadovoljstvo, ima karakter škole u kojoj je moguće s prirodom razgovarati i učiti. Očito je da je specifični proces taloženja i rasta sedre omogućen gustim šumskim pokrovom koji pridonosi agresivnosti vode, odnosno otapanju karbonatne podloge. Bilje i granje zadržavaju oboreni kalcijev karbonat i uvjetuju specifičnu građu šupljikave sedre. Gust šumski pokrov sprečava spiranje padina, odnosno zatrpavanje jezera. Bilo je potrebno da ovi ekološki uvjeti nastupe u cijelom poriječju, posebno u gornjem dijelu.
        Ekosustav pogodan za taloženje i rast sedre i zadržavanje jezera nastupio je u ovom kraju, prema dosadašnjim saznanjima, pred 12000 do 15000 godina. (T. Šegota, 1968).[144] Prije tog otopljavanja na teritoriju Nacionalnog parka dominirali su periglacijalni procesi modeliranja, u kojim je bilo nemoguće taloženje sedre i postojanje današnjih jezera (J. Roglić, 1951).
        Nepristupačnost, granična izloženost i opća zaostalost očuvali su sedrotvorni ekosustav do najnovijeg vremena. I relativno male nepažnje (mlinovi, stupe, sječa šume i odsijecanje sedre) inicirali su procese s tragičnim posljedicama. Dobronamjerni, ali neupućeni planirali su i djelomično proveli štetne radove  «uljepšavanja». Utjecajima i potrebama suvremenog, sve povezanijeg, urbaniziranijeg i prosvjećenijeg društva. Plitvička jezera postaju ne samo privlačna već i čvorište važnih prometnica. Naočigled se ruši ekološka ravnoteža i ugrožava osjetljivi kompleks sedre i jezera. Sposobni smo da uočimo opasnost i trebamo odlučnost da razumno postupimo; odgovorni smo pred suvremenicima i potomcima, a brz proces pokazuje da će ova generacija doživjeti posljedice neodgovornog postupka. Razuman rad nosi najveću i najtrajniju korist – u tome je pouka zorne škole Plitvičkih jezera.
        Opstanak i život jezerskog kompleksa su nezamislivi bez šumovite okolice. Razumljivo je stoga što je u Nacionalni park uključen širi kraj; specijalne potrebe rekreacije i osjetljivost prirodnog fenomena upućuju da zaštićeni prostor treba proširiti do mogućih granica. Povećanje broja stanovništva i njegove potrebe uvjetovali su krčenje šuma na prostorima koji su pogodniji za stočarsko-agrarnu privredu: Vrhovinsko polje, Brezovac, Homoljačko polje, Ćorkova draga, Plitvice, Jezero, Čujića krčevina, Uvalica, Korenička Kapela i dr. Na tim površinama poremećena je ekološka ravnoteža te se kod jačih kiša u podzemlje spira pokrov tla, a Prošćanskom jezeru su nakon dubokih oranja na Brezovcu pritjecale mutne vode.
        Predsedrena ili predjezerska faza. Prije suvremenih ekoloških prilika, pogodnih za nastajanje sedrenih ustava i ujezerivanje rijeke, bilo je pleistocensko zahlađenje. U najhladnijoj etapi (pred 20000 do 22000 godina) temperature su bile oko 120C niže od sadašnjih (T. Šegota, 1967.). Srednja godišnja temperatura bila je u Zagrebu oko 00C, a to je polarna međa šume; u kraju oko Plitvičkih jezera koji je oko 500 m viši, srednja godišnja temperatura je bila oko – 30C. Hladniji plitvički kraj bio je bez vegetacije i izložen intenzivnim periglacijalnim procesima modeliranja (J. Roglić, 1951.).
        Zimsko zamrzavanje vode širilo je pukotine i drobilo stijene. Preko zamrznute podloge trošni pokrov je, u doba otopljavanja, spuzavao i lako je spiran. Tom intenzivnom procesu trošenja i spiranja posebno su bili izloženi dolomiti, glavne stijene u sastavu Nacionalnog parka. Periglacijalni procesi modeliranja su bili posebno intenzivni na jako trošivim i gotovo nepropusnim gornjotrijaskim dolomitima, od kojih je sastavljena okolica Gornjih jezera. Koliko su bili dinamični periglacijalni procesi spiranja, možemo ocijeniti dokučivanjem što bi se dogodilo, kad bi sadašnje padine ostale bez šumskog pokrova, čak i u suvremenim klimatskim uvjetima!
        Intenzivno trošenje i spiranje u gornjem porječju uvjetuje naplavljivanje u prostoru pritjecanja. U Nacionalnom parku, odnosno porječju gornje Korane, nemamo naplavnih ravnica koje bi odgovarale intenzivnom pleistocenskom spiranju, to upućuje da su trošine evakuirane dalje nizvodno. Oko donje Korane i općenito u niskim krajevima kordunskog, ličkog i goranskog kraja nalazimo obilan pokrov tla koji često prekriva oblike pokrivenog krša. Taj pokrov vrištinskog tla ima odlučujuće značenje za pejzažnu sliku krša, odnosno fluviokrša središnje Hrvatske. Interdisciplinarno istraživanje toga tla imalo bi veliko znanstveno i praktično značenje. Suvremene znanstvene metode omogućuju i apsolutno datiranje tla, što bi uspoređivanjem sa sedrom imalo prekretničko značenje.
        Korelativno izučavanje erozijskih oblika u gornjem poriječju i naplavnog pokrova u donjem dijelu omogućuje pouzdanije i kompleksno zaključivanje. Treba naglasiti da su pri tome naplavine važnije, jer se prema njima može ocijeniti intenzitet i posebno način modeliranja; u naplavinama prosuđujemo na temelju onoga što nalazimo, a na erozijskim oblicima dokučujemo ono čega nema! Naplavine su arhiva prošlosti. Nažalost, taj realistički pristup tek se sada probija i traži odgovarajuća sredstva u geomorfološkom istraživanju.
        Da li je bila jedna ili više faza periglacijalnog trošenja i spiranja na jednoj, a naplavljivanja na drugoj strani? U gornjem porječju Korane, odnosno Nacionalnom parku nemamo tragova na temelju kojih bismo mogli odgovoriti na to pitanje. Sve upućuje da dijelovi suhe umrtvljene sedre potječu iz recentne i promjenjive postglacijalne faze.[145] 
        Međutim, pokrov vrištinskih tala u niskim krajevima pokazuje složen sastav, kako u veličini sastojaka tako i u obojenosti horizonta. Očito je da su ekološke prilike tokom taloženja bile promjenjive. Položaj horizonta i topografija pokrivenog krša upućuju i na mlađa mikrotektonska gibanja. Sve ukazuje da bi studij tih tala dao detaljnije i obilne podatke o varijacijama klime i morfogenetskim prilikama tokom njihova taloženja. Na temelju tragova u ovim tlima moglo bi se, vjerojatno, odgovoriti da li se radi o više ili o varijacijama jedne oledbe – problem koji općenito postaje sve akutniji.
        Uz klimamorfogenetske izmjene, pleistocensko modeliranje je vjerojatno intenzificirano i tektonskim pokretima. Odnos ranijih oblika reljefa i intenzitet mlađeg modeliranja upućuju da je tokom vlaške orogeneze (prijelaz između pliocena i pleistocena) oživjelo izvijanje duž istočnog podnožja Plješivice i Medveđaka.
        Intenzivni procesi, posebno periglacijalnog, modeliranja pojačani tektonskim gibanjima, izmodelirani su složenu dolinu gornje Korane: širu i otvoreniju u uzvodnim dolomitima a tipičan kanjon u nizvodnim vapnencima (sl. 1). Tome su pridonijele izrazite litološke razlike između gornjotrijaskih dolomita i otpornih gornjokrednih vapnenaca. Složena dolina je u ekološkim uvjetima recentne postglacijalne etape preobražena u Gornja i Donja jezera.
        Izvijanja podloge i klimamorfogenetske izmjene, koje su ih pratile, uvjetovale su diferencirane procese modeliranja i u drugim dijelovima Nacionalnog parka. Dijelovi sastavljeni iz otpornijih i čistih vapnenaca neznatno se površinski modeliraju, dok se trošniji dolomiti spiraju i trošine evakuiraju kroz podzemlje okolnog krša. Pleistocenske klimatske izmjene uvjetovale su modificiranje odnosa spiranja i taloženja, tada je u zatvorenim udubinama nataloženo više trošina. Nasljeđe tih procesa ogleda se u reljefu Nacionalnog parka, gdje strši skelet vapnenačkog krša, a dolomitski dijelovi su sniženi.
        Razdoblje stabilnosti i korozijsko zaravnavanje. U susjednom kraju, posebno od bihaćkog bazena, izmodelirana je na čistim krednim vapnencima izrazita zaravan. Morfološka analiza je pokazala (J. Roglić, 1951.) da je uravnjavanje izvršeno rubnim korozijskim procesima na dodiru nepropusnih stijena pritjecajnog kraja i vapnenaca, odnosno rubom naplavine ravnice koja je tu nastajala.
        Prostranost zaravni, odnosno iznos rubne korozije upućuju da su tome pogodovali tektonska stabilnost i ekološki uvjeti. Vlaga i toplota pogodovali su biotskim procesima koji su ubrzavali korozijski proces, što i sada biva u toplijim i vlažnijim krajevima.
        Odnos korozijske zaravni i neogenskih sedimenata u bihaćkoj udolini upućuje da je uravnjavanje mlađe od tih naslaga i neotektonskih gibanja kojima su one poremećene. Prema našoj analizi faza zaravnjivanja je starija od mladotektonskih gibanja, mislimo vlaških koja su uvjetovala disekciju reljefa nastavljenu tokom pleistocena,  a mlađa je od pokreta koji su zahvatili neogene naslage. Faza relativnog tektonskog smirivanja i korozijskog zaravnjivanja padala bi u gornji pliocen, a prethodni poremećaji neogenih taložina u srednji pliocen i bili bi dio rodanske orogeneze. Time dopiremo u prošlost od oko pet milijuna godina i naša morfogenetska saznanja postaju sve skromnija. Naprotiv, iz posljednjih 12 tisuća godina sedrene faze očuvano je mnogo tragova; a iz prethodnih 2 milijuna godina imamo izrazite erozijske i akumulacijske oblike. O preostala tri milijuna godina govori nam zaravan koja se na vapnencima ne disicira.
        I u samom Nacionalnom parku imamo manje oblike kontaktnog korozijskog uravnjavanja, npr. na Prijeboju i kod sela Plitvice. Na dodiru trijaskih dolomita Čuića krčevine s krednim vapnencima imamo izrazito zaravnjivanje. Iz prostranog dolomitskog kraja Vrhovinskog polja vode su otjecale prema čistim vapnencima Senjskog bila, te je rubom kontaktne naplavne ravnice izmodelirana izrazita zaravan Gackog polja.
        Tokom tog razdoblja stabilnosti i specifičnih klimamorfogenetskih procesa na dolomitskim terenima s umetnutim vapnencima vršio se proces trošenja, spiranja i disperznog poniranja. Modelirani su otvoreni ravnjački pejzaži koji su značajna osobina unutrašnjeg fluviokrškog pojasa Dinarskog gorja i karakteriziraju kraj Nacionalnog parka.
        Etapa neogenog jezerskog taloženja. Neogenih naslaga nema na teritoriju Nacionalnog parka, ali imaju odlučujuće značenje u reljefu susjednog srednjeg poriječja Une i Korane. Diferenciranom erozijom tih manje otpornih taložina izmodelirana su proširenja i doline dobile složen izgled.
        Facijes neogenih naslaga (lapori, laporasti vapnenci, pješčenjaci, rjeđe konglomerati i horizonti ugljena) upućuju da je u doba njihova taloženja dominirao blag reljef. U jezera su nanošene fine i jednolike naplavine. Možemo zaključiti da je reljefna slika u razdoblju pred 5-8 milijuna godina bila bitno drukčija od sadašnje, ali nisu očuvani oblici na temelju kojih bismo to mogli rekonstruirati.
        Dokučivanje prošlosti prema glavnim reljefnim crtama. Na temelju poremećaja neprekinute serije mezozojskih karbonatnih naslaga zaključujemo da su tektonska gibanja počela nakon njihova taloženja. Time preskačemo od 8 na oko 70 milijuna godina u prošlost! Kroz to dugo vrijeme sigurno su se događala znatna gibanja podloge i modeliranja površja, ali u reljefu nema elemenata, na temelju kojih bismo to mogli rekonstruirati. Malo je krajeva na našem planetu gdje bi takva rekonstrukcija bila pouzdana.
        Kroz dugo razdoblje kopnenog modeliranja abradirane su debele serije mezozojskih naslaga, ali se uporno održavala razlika između površinski otpornijih vapnenačkih blokova i drugih stijena, podložnijih spiranju. Vapnenački krtičnjaci se i podzemno modeliraju, a površje se sporo i na specifičan način mijenja; zbog toga u reljefu Nacionalnog parka strše vapnenački blokovi Seličkog vrha (1280 m). Razdolja (1114 m) Medveđaka (884 m) i drugih. I površje ovih uzvisina je kroz dugu prošlost mijenjao, te se na temelju sadašnjeg oblika ne može rekonstruirati reljef daleke prošlosti.
                
ZAKLJUČAK
        U filmu rekonstrukcije nastajanja reljefnog sklopa Nacionalnog parka Plitvička jezera svjetlo polazi od sadašnjosti, idući u prošlost slabi i konačno se gubimo u tami. U našem slučaju posebno, a vjerojatno i redovito, to je sretna okolnost – mlađi procesi su važniji i oni su nužno mijenjali naslijeđene oblike.
        U nastajanju jezera, bitnog oblika u Nacionalnom parku, odlučujuće značenje ima posljednjih 12 tisuća godina, u kojima su bili približno suvremeni ekološki odnosi, pogodni za otapanje karbonskih stijena, taloženja sedre i nastajanje jezera. To mlado vrijeme je čak i mala etapa biološke humane prošlosti. Čovjek je doživio te izmjene, može ih na temelju pouzdanih ostataka rekonstruirati, odnosno razgovarati s prirodom kao svojim suvremenikom.
        Rezultat te spoznaje je da su jezera ne samo mlad već i izuzetno nježan kompleks, osjetljiv za prirodne izmjene i neoprezne ljudske zahvate. Velika je sreća da to upoznajemo u vrijeme kad navala tehniziranog društva ugrožava osjetljivi fenomen.
        Osvrt u prošlost reljefne evolucije vodi kroz grane do debla i korijenja razvojnog procesa; iz dalje prošlosti očuvani su samo grublji i otporniji elementi. Na vrhu razvojnog stabla je nježan cvijet, izuzetne ljepote i mnogostruke privlačnosti. Naš temeljni interes da taj cvijet očuvamo i u njemu uživamo; ako ga nerazumno izgubimo, golo deblo i trnovita šikara teretit će našu uspomenu i žalostiti potomke. Sva naša stremljenja trebaju ići za tim da naslijeđeno što potpunije razumijemo, te na temelju toga racionalno i odgovorno postupamo. Priroda na Plitvičkim jezerima govori jasno i uvjerljivo – treba slijediti tu pouku.


L I T E R A T U R A


Franić, D. (1910): Plitvička jezera i okolica, Zagreb
Gavazzi, A., (1903): Geneza Plitvičkih jezera. Glasnik Hrv. Naravosl. Društva, 15, 1 – 19, Zagreb
Gavazzi, A. (1912): Relativna i apsolutna visina Plitvičkih jezera. Rad JAZU,. 1908, 62 – 64, Zagreb
Gavazzi, A. (1919): Prilozi za limnologiju Plitvica. Prirodoslovna istraživanja Hrvatske i Slovenije, sv. 14, Zagreb
Herak, M. (1962): Tektonska osnova hidroloških odnosa u izvorišnim područjima Kupe i Korane (s Plitvičkim jezerima). Referati V. savj. Geol. Jugoslavije 3. 17 – 25, Beograd.
Iveković, H. (1958): Mijenjanje kemijskog sastava vode Plitvičkih jezera. Plitvička jezera – nacionalni park, str. 227 – 274.
Koch, F. (1926): Plitvička jezera. Prinos poznavanju tektonike i hidrografije krša. Vijesti Geol. Zavoda 1, Zagreb.
Koch, F. (1932): Geološka karta kraljevine Jugoslavije. List «Plitvice» 1: 75000, Beograd.
Koch, F. (1933): Tumač geološkoj karti «Plitvice», Beograd.
Kochansky-Devidé, V. (1956): Mikro- und makrosphärische Generation der Orbitospella praecursos im Lias von Plitvice (Kroatien), Bull. Scient. Cons. Acad. R. P. F. Yougosl. Lettres, V. 3. No 2, Zagreb.
Makjanić, B. (1958): Prilog klimatografiji područja Plitvičkih jezera. Plitvička jezera – nacionalni park, str. 357 – 390.
Makjanić, B. (1972): O klimi užeg područja Plitvičkih jezera. Geografski glasnik, br. 33 – 34, str. 5 – 24.
Matoničkin, I. i Pavletić, Zl. (1960): Biološke karakteristike sedrenih slapova na našim krškim rijekama. Geogr. glas. Br. 22, str. 43-56.
Ohle, W. (1937): Kalkystematik unserer Binnengwässer und der Kalkgehalt Rügener Bäche. Geologie der Meere und Binnengewässer. B. I. H. 43.
Pevalek, I. (1925): Oblici fitogenih inkrustacija i sedre na Plitvičkim jezerima i njihovo geološko znamenovanje. Spomenica Gorjanović-Kramberger, str. 101 – 110, Zagreb.
Pevalek, I. (1935): Der Travertin und die Plitvice Seen. Verb. Vereinig. Für Limnologie 7, Beograd.
Pevalek, I. (1955): Zaštita prirode u našoj zemlji s posebnim obzirom na Plitvička jezera i Krku.
Pevalek, I. (1958): Biodinamika Plitvičkih jezera. Plitvička jezera – Nacionalni park, str. 275 – 293.
Polšak, A. (1957): Sur les rapport géologiques des lacs de Plitvice en Croatie. Bull. Scient. Cons. Acad. R. P. F. Yougosl. Lettres T. 3. No 2, Zagreb.
Polšak, A. (1959): Geol. istraživanje okolice Plitvičkih jezera. Ljetopis JAZU, 63, str. 367 – 372, Zagreb.
Polšak, A. (1960): Prilog poznavanju hidrogeoloških odnosa okolice Plitvičkih jezera. Ljetopis JAZU, 64, 315 – 320, Zagreb.
Polšak, A. (1963): Stratigrafija krednih naslaga područja Ličke Plješivice i Plitvičkih jezera. Geološki vjesnik 15/2, Zagreb, str. 411 – 434 (5 tabela u prilogu).
Polšak, A. (1971): Geološki odnosi, s geološkom kartom 1 : 55555. Nacionalni park Plitvice, uređajni plan, Zagreb.
Poljak, J. (1914): Pećine hrvatskog krša II. Pećine okoliša Plitvičkih jezera, Drežnika i Rakovice. Priv. Istraž. JAZU, 3. 1 – 25, Zagreb.
Priesnik, K. (1961): Zur Frage der Lösungsfreudigkeit von Kalkgesteinen in Abhängigkeit von Lösungsfläche und ihrem Gehalt an Magnesiumkarbonat. Zeitschr. Für Geomorphologie 11/4 S. 491 – 498. 
Redenšek, V. (1958): Topografski opis pećina u nacionalnom parku Plitvička jezera. Plitvička jezera – nacionalni park, str. 295 – 327.
Roglić, J. (1951): Unsko-koranska zaravan i Plitvička jezera – geomorfološka promatranja. Geografski glasnik 13. 49 – 68. Zagreb.
Roglić, J. (1958): Karakteristika pejzaža i mogućnost iskorištenja Plitvičkih jezera. Plitvička jezera – nacionalni park, 409 – 433. Zagreb.
Roglić, J. (1960): Das Verhältniss der Flusserosion zum Karstprozess. Zeitschr. Für Geomorphologie. 4/2, S. 116 – 128.
Roglić, J. (1965): The delimitations and morphological types of the Dinaric karst. Naše jame VIII/1-2, str. 12 – 20. Ljubljana.
Šegota, T. (1967): Paleotemperature Changes in the Upper and Middle Pleistocene. Eiszeitalter und Gegenwart, B. 18, S. 121 – 141.
Šegota, T. (1968): Morska razina u holocenu i mlađem Würmu. Geogr. glasnik, br. 30, str. 15 – 39.
Terzaghi, K. (1913): Beiträge zur Hydrographie und Morphologie des kroatischen Karstes. Mitteil. Aus Jahrb. Der Kol. Ungar. Geol. Reichsantlat. B. XX. H. 6. S. 256 – 369.




________________
D) GEOMORFOLOGIJA KONTINENTALNOG DIJELA HRVATSKE


PROBLEM NEOGENOG ABRAZIONOG RELJEFA[146]


        Ovi skupovi su naročito pogodni da na njima prodiskutiramo aktualne znanstvene probleme. Slobodan sam da iniciram takvu diskusiju o znanstvenoj hipotezi, koja je u našoj sredini popularna i imala je veliku praktičnu primjenu.
        Na ovo me je potaklo nekoliko razloga. Uvijek mi je ta hipoteza izgledala suviše jednostrana i idealizirana, a tokom vlastitog rada jačala je sumnja u njenu opravdanost. Jednostavnost koncepcije privlači neupućene. Studenti je redovito i nekritički usvajaju, što otežava formiranje kompleksnog gledanja – tako potrebnog u geografiji, a posebno u geomorfologiji,. Mlađi stručnjaci traže dokaze za ovu shemu i ne prilazu radu kritički. U poslijeratnom periodu pokušalo se čak, ovu hipotezu – kao gotovu istinu – prenijeti i u srednju školu.[147] Osjećam stoga svojom dužnošću, da doprinesem raščišćavanju ovog pitanja. Nastojat ću da složenu problematiku sažmem u najbitnije elemente i izrazim što jednostavnijim rječnikom.
        Namjera mi je, dakle, da izložim svoje sumnje, odnosno primjedbe. Ako time potaknem i izazovem svoje sumnje, objašnjenja i konačno raščišćavanje – moja će svrha biti u cijelosti ispunjena.
        Bit abrazivne teorije – Proučavajući evoluciju Đerdapske sutjeske i morfološke osobine južnog ruba panonskog bazena, J Cvijić je došao do, za ondašnje geološke podatke, ingeniozne i jednostavne koncepcije o formiranju reljefa peripanonskog ruba. Zbog usijecanja đerdapske otoke spuštala se razina Panonskog mora – jezera. U ovom procesu bilo je perioda zastoja odnosno stabilnosti i tokom njih obrazovani su prostrani abrazivni podovi.
        Radeći dalje na bazi ove koncepcije Cvijić je objavio veći broj radova, a za njim je slijedio niz radova njegovih učenika. To predstavlja lijep dio naše geografske literature.
        Nećemo se osvrtati na sve Cvijićeve radove iz ovog područja, već ćemo njegove osnovne konstatacije izložiti onako, kako ih je on rezimirao u «Geomorfologiji» - svom posljednjem radu njegovih geomorfoloških rezultata i shvaćanja.
        Cvijić konstatira:  «Malo je oblasti na zemlji, u kojima bi stari litoralni reljef bio tako dobro razvijen i sačuvan, kao što je slučaj sa južnim, vrlo prostranim obodom panonskog bazena» - i «Ovde poslije regresija neogenih mora i jezera nije bilo transgresija; dakle pribrežni reljef, stvoren uzastopnim regresijama, nije bio uništen ni zatrpan potonjim transgresijama ni njihovom sedimentacijom; nije bilo znatnijih i jače rasprostranjenih pliocenih i pleistocenalnih tektonskih pokreta koji bi poremetili i uništili pribrežni reljef, ranije izrađen».[148] 
        Poznato je da Cvijić, počevši sa najvišom, utvrđuje slijedeće abrazione zaravni: 1. mačkatsku – 850 m; 2. zaravan Metaljke – 780 m; 3. brezovačju – 600 m; 4. kačersku – 410-420 m; 5. ripanjsku – 310-330 m; 6. pinosavsku – 210-240 m i 7. beogradsku – 120-140 m, sa još nižim bulbuderskim stadijem – 110-120 m.
        Cvijić nastavlja: «Detaljnim ispitivanjem je utvrđeno da su ovih sedam ili osam zaravni abrazione terase Panonskog mora ili jezera pliocenske starosti, koja su se povlačila u osam mahova i za vreme faza zastajanja ili stalnosti nivoa, urezala su u stariji reljef nove crte pribrežnog reljefa».[149] Ima dakle razloga da mačkatsku abrazionu terasu i njen klif smatramo za donjopliocensku.[150] 
        «Visina pojedinih obalskih linija u Šumadiji je skoro stalna, tako da se i u oblastima koje nisu detaljno proučavane, mogu s velikom verovatnoćom da obilježe obalske linije». «Ali se i izvan Srbije moraju naći obalske linije, pribrežne terase, centralne jezerske ravni i ostrva s klifovima, kao što su šumadijske i osim toga neporemećene obalske linije moraju imati u glavnome iste visine sa ovima, koje su u Šumadiji utvrđene».[151]
        Uvjete otjecanja Panonskog mora – jezera Cvijić predstavlja na sljedeći način: «Detaljnim ispitivanjem panonskog oboda u Srbiji utvrđeno je da je najviši nivo Panonskoga mora bio visok oko 850 – 900 m, a međutim najviša uzvišenja Južnih Karpata oko današnjeg Đerdapa ne prelaze visinu od 800 m (kurziv R.). Kad od pontske epohe ne bi bilo nikakvih tektonskih poremećaja, onda je jasno, prema visini najviše pontske terase i prema današnjim visinama oko Đerdapa, da je pontska otoka mogla otjecati iz panonskog u vlaški bazen (kurziv R). Ukoliko je nivo pontskog mora u vlaškom i panonskom bazenu padao, u toliko se otoka (kurziv R) kroz južne Karpate usijecala. Kao što je naprijed izloženo, ima sedam do osam serija pribrežnog reljefa, koje su položene jedna ispod druge i dokaz su uzastopnog spuštanja panonskog bazena (sigurno misli razine mora – jezera R.).
        «Što više pojedine rečne terase Đerdapa, počevši sa terase Kazana i Kalfe, prelaze u marinske i jezerske terase koje se vide na istočnom obodu Miroča, od Sipa i Podvrške prema jugu. U glavnim crtama Dunav se u Đerdapu udubljivao prema spuštanju obalskih linija mora i jezera u pontskom bazenu».[152]
        Cvijić smatra «kao dokazano da se dno panonskog i vlaškog basena spuštalo za vrijeme pliocena i kasnije ... «usled toga spuštanja karpatska pregrada je najviše istiskivana i talasasto dizana u obliku svodova ...» ali: «to izdizanje nije bilo vrlo znatno,  jer su slabo poremećene i najviše đerdapske terase (kurziv R.).
        «Možda je bilo izdizanja en bloc i južnog oboda panonskog bazena i tako su postale serije njegovih sukcesivnih obala počevši od 850 – 900 m na niže, kao što je ranije pomenuto. Ukratko, probojnica Đerdapa je otoka pontskoga panonskog bazena, koja je održala svoje korito i kasnije, kad se razvio Dunav u panonskom basenu – to se vidi po seriji đerdapskih terasa koje počinju od pontsike epohe i nastavljaju se do današnjeg dunavskog nivoa»[153] (kurziv Cvijićev).
        Dakle, postoji tijesna veza između terasa đerdapske otoke i abrazivnih nivoa u panonskom bazenu, to vrijedi i za kompozitne doline dunavskih pritoka. P. Janković[154] je prvi izvršio tako uspoređivanje i povezivanje u studiji o dolini Nišave. Općenito je primljeno da su đerdapske terase Kazana i Kalfe (314 i 430 m) i više, kao i abrazivne zaravni od brezovačke (600 m) na više pontske starosti.
        Primjedbe - Navedene pretpostavke i konstatacije ne slažu se sa utvrđenim geološkim faktima i ne mogu objasniti geomorfološku stvarnost. Mi ćemo navesti te poteškoće i formulirati prigovore, koji se odnose na teoriju kao cjelinu. Time se problem ne iscrpljuje, što je i suvišno, jer ako koncepcija ne odgovara osnovnim uvjetima, onda to vrijedi i za zaključke, koji se na temelju nje izvode.
1. Izložena hipoteza je i pored navedenih ograničenja izrazito eustatička. Pretpostavlja se, da se razina neogenog Panonskog mora – jezera sukcesivno i ravnomjerno spuštala.
        Za pojedine abrazivne zaravni date su apsolutne visine i na osnovi toga vršena su uspoređivanja i povezivanja u različitim krajevima – npr. pribrežne terase u manjim kotlinama, visine 410-420 m povezivane su sa kačerskom terasom, 310-330 m sa ripanjskom itd. Ovo shvaćanje negira postpontske diferencirane tektonske pokrete. Međutim, kao što ćemo dalje vidjeti, novija istraživanja pokazuju, da su baš mladotercijarni pleistoceni pokreti i s njima povezani morfološki procesi, važni za današnji reljef.
a) Pretpostavljeno je da «poslije regresija neogenog (pontskog) mora i jezera nije bilo transgresija». Jezero se u gornjepontsko doba i poslije sukcesivno povlačilo. Ali novija istraživanja konstatiraju, da su neka jezera imala najvišu razinu tokom gornjega pliocena i bila jezerskim sedimentima i riječnim nanosima sasvim ispunjena. Vlaškom orogenezom, između pliocena i pleistocena, izdignuta su cijela područja i počela diferencirana erozija s odgovarajućim oblicima[155].
b) J. F. Gellert[156] ukazao je, da erozijski oblici okolice Beograda zasijecaju poremećene jezerske naslage – prema tome su ih obrazovali procesi mlađi od jezerske periode i pokreta koji su poremetili jezerske naslage. Th. Raven[157]) navodi dokaze izvijanja i dislokacija i ovih mlađih erozijskih oblika. I mi smo redovito nalazili, da su donjopliocene naslage (u okolici Zagreba, Bihaćka zavala,  polja u kršu zapadne Bosne) poremećene i kasnije erozijskim procesima modelirane (v. profil). Isto je, u gore navedenom radu, utvrdio je i Jaranov u dolini Nišave.
c) Ispitivači[158] Povardarja konstatiraju neogene jezerske sedimente i nivoe na visinama od preko 900 m. Na osnovi toga P.S. Jovanović tvrdi, da «ova velika visina jezerskog nivoa ne predstavlja izuzetak za Balkansko poluostrvo[159]), ukazujući na Cvijićeve rezultate na južnom rubu panonskog bazena. Ovo povezivanje je sasvim logično, jer nema razloga da panonska i egejska razina u tim visinama ne budu povezane. Ali ta teza podliježe našem osnovnom prigovoru tj. da je teorija o abrazionom reljefu eustatička[160].
Podaci za visinu su dani po današnjim apsolutnim visinama i ako pretpostavimo, kao što se redovito radi, da nije bilo mlađih diferenciranih tektonskih pokreta, kojima su one uvjetovane – onda su jezera do i preko 900 m preplavljivala ogromne prostore i imale takve dimenzije, da su za njih nedovoljni epiteti «panonsko» i «vardarsko». Zar je moguće, da su se tako ogromna jezera prelila i otekla bez dislokacija, izvijanja zemljišta i poremećaja starijeg reljefa?
d) Iz jučerašnjeg čitanog referata S. Stankovića čuli smo, da je Ohridsko jezero «miopliocenske (pontske) starosti» - dakle, iste starosti kao Panonsko more-jezero i druga jezera, koja su otekla. Drugi referat, kolega Č. Stojadinović saopćio nam je, da po obodu Ohridskog jezera nisu utvrđene jezerske naslage. To znači: ili su jezerske naslage potpuno sprane ili je Ohridsko jezero od miopliocenskog vremena ostalo nepromijenjeno i prema drugim, još većim a nestalim, jezerima uvijek imalo znatno drukčiju razinu i odvojen život – oboje vrlo hipotetično.
Problem postaje još složeniji, ako se sjetimo, da nam je u susjednom prespanskom bazenu pokazana stara jezerska obala na 960 m (295 m iznad razine Ohridskog jezera!) – Zar je moguće pretpostaviti, da se tokom tako dugog geološkog vremena ne bi proširili odvodni kanali kroz vapnence Galičice i ugrozili opstanak Prespanskog jezera?
Kako će ove pretpostavke o ravnomjernom otjecanju «miopliocenskih» jezera, odnosno postpontskom kompaktnom i homogenom držanju čitavog južnog panonskog i povardarskog prostora i nepromjenjivosti Ohridskog jezera objasniti, da je npr. oteklo jezero niško-leskovačke kotline, kojoj je dno i danas oko 200 m visoko, a održalo se Ohridsko jezero, kome je razina na 695 m? Ovo je tim teže, ako uzmemo nesrazmjerno veću duljinu i manji nagib, a prema tome i slabiju eroziju otoke prvog jezera. Smatramo, da ne treba uvjeravati, kako ove činjenice dokazuju mladost današnjih visinskih odnosa i veliko značenje mlađih diferenciranih tektonskih pokreta, kojima se npr. područje Ohridskog jezera danas vjerojatno spušta, kao što je rečeno u referatu kolege Stojadinovića. Ali time otpada i pretpostavka o podudarnim i neporemećenim oblicima starog pliocenog abrazivnog reljefa.
e) Konstatacija sigurnih tragova samo jedne, würmske glacijacije na našim planinama može se objasniti samo na taj način, da su ovi krajevi bili izdignuti u mlađem pleistocenu.
        Sve, dakle, ukazuje, da su naši krajevi bili zahvaćeni mlađim tektonskim pokretima – a to isključuje pliocenske neporemećene obalske linije istih visina.
2. U samoj koncepciji otjecanja Panonskog mora ima vrlo problematičnih pretpostavki. Uzima se, da se otoka Panonskog jezera usijecala u đerdapskom grebenu «prema spuštanju obalskih linija mora i jezera u pontskom bazenu». Ali jezerski bazen može otjecati samo preko svog najnižeg ruba. Da li je to slučaj sa Đerdapom?
Kao što smo vidjeli, Cvijić računa s početnom visinom južnokarpatskog grebena na 800 m – ali su na drugim dijelovima ruba visine znatno manje (Moravska vrata oko 325 , Porta orientalis 500, između Pomoravlja i doline Timoka ispod 600 m, Preševsko sedlo oko 450 m itd.). Postavlja se pitanje – kako i zašto se otoka usijecala u višem a ne u najnižem dijelu ruba? Ova poteškoća je još veća, ako se uzme u obzir opća koncepcija uzroka otjecanja, odnosno usijecanja đerdapske probojnice.
        Pretpostavljeno je, da je Pontsko more-jezero otjecalo bosporsko-dardanelskom rijekom prema Sredozemnom moru. Usijecanje otoke nastupilo je zbog spuštanja  Egejskog kopna. U tom slučaju naročito bi se povećao nagib i erozivna snaga tokova, koji teku direktno prema jugu, odnosno Egejskom moru. Egejske pritoke bi mogle vršiti piraterije nad panonskim pritokama, koje zaobilaznim i dužim putom otječu prema istoj erozivnoj bazi – naprotiv, istraživači navode dokaze piraterija u korist panonskih pritoka!
Ovu poteškoću, kao što smo vidjeli, uočava i Cvijić, te pretpostavlja, da se karpatska pregrada izdizala u obliku svoda, ali odmah dodaje, da je to izdizanje bilo neznatno, jer su «slabo poremećene i najviše đerdapske terase». Međutim, položaj đerdapske probojnice, prema današnjim visinskim odnosima u panonskom rubu, mogao bi se objasniti samo snažnim diferenciranim gibanjima, mlađim od početka usijecanja otoke. Ili se karpatski rub u području Đerdapa izdigao, ili su se drugi niži dijelovi spustili, ili kombinacija obje komponente. Moralo je, dakle, biti mlađih tektonskih gibanja a to znači da pretpostavljene abrazivne zaravni ne mogu biti u istoj visini.
3. Smatramo još nevjerojatnijim pretpostavljeni mehanizam usijecanja probojnice. Pretpostavlja se, da je jezerska otoka usijecala probojnicu. Jezerska otoka je čista, bez rastresitog materijala, glavnog sredstva za dubinsko usijecanje; bez nagiba je i mirno otječe – nema, dakle, ni brzine, drugog važnog elementa.
To možemo provjeriti na današnjim jezerima, koja imaju otoke. Nema nikakva izgleda, da bi ova jezera nestala zbog usijecanja otoka. Naprotiv, ona su ugrožena nanosima pritoka, ili regresivnom erozijom otoka. Kao što smo čuli, a možemo i vidjeti, od miopliocenskog vremena nije otoka mogla ugroziti Ohridsko jezero, samo su pritoke zatrpale izvjesne rubne dijelove. Rhona je u najmlađoj geološkoj prošlosti zatrpala velike dijelove Ženevskog jezera i taj se proces i danas naglo nastavlja.


Ohrid
U jučerašnjem referatu S. Stankovića rečeno je, da će to jezero za 45.000 godina nestati – proces, u kome su već podlegla mnoga alpska i subalpska jezera. Naprotiv, nemamo nikakvih dokaza, da se jezerska otoka usjekla u obodu i time snizila razinu jezera. Regresivno pomjeranje vodopada Niagare, ugrožava opstanak jezera Erie, ali se to ne može reći za usijecanje jezerskog preljeva. Slične pojave vidimo i na otokama drugih jezera. Đerdapsku probojnicu je, dakle, mogao obrazovati ili antecedentni tok, koji je postojao prije današnje karpatske pregrade ili regresivno pomjeranje vodopadne stepenice prelijevane otoke; ali se nikako ne može objasniti, kako bi to mogla učiniti erozija čiste otoke, koja se prelijevala iz jednog jezera u drugo. 
4. Objašnjenje formiranja probojnice radom čiste jezerske otoke osobito je nevjerojatno, kad se radi o manjim kotlinama u složenim dolinama. Tu su po našem mišljenju napravljene najveće greške. Vjerojatnije je, da su pritoke ispunile nanosima čitave kotline, odnosno jezera i nekog toga rijeka usjekla sutjeske u čvrstim stijenama podloge, a kotlinska proširenja u manje otpornim jezerskim naslagama.
        Istraživanja Jaranova u dolini Nišave, odnosno subbalkanskim kotlinama potvrđuju, da su kotline bile najprije ispunjene nanosima, koji su kasnije diferenciranom erozijom glavnim dijelom evakuirani. Ovu konstataciju potvrđuje jasna i uvjerljiva analiza morfoloških elemenata, kojom je B.Ž Milojević nedavno rekonstruirao epigenetsku evoluciju stalaćke sutjeske[161]. Imao sam prilike, da isto utvrdim u mnogim poljima u kršu i u dolini Une. I ono što smo vidjeli u dolini Vardara, osobito u Taorskoj sutjeski, kod Velesa i u pelagonijskoj zavali, može se objasniti samo na ovaj način.
Erozijom jezerskih naslaga otkriva se fosilni – prejezerski reljef. Na žalost, ovim oblicima nije do sada poklonjena veća pažnja.
5. Pretpostavlja se, da je jezerska abrazija izradila izrazite i prostrane zaravni. Ali se pri tome ne računa koliki bi bili rezultati istodobnog fluvijalnog procesa, koji je vršen na ogromnim prostorima okolnog kopna i svakim povlačenjem jezerske razine bio proširen, pomlađivan i pojačavan. Ovom dugom i snažnom erozivnom procesu odgovara i velika akumulacija, koja je mogla lako ispuniti zatvorene udubine. Rezultati fluvijalne erozije moraju, dakle, biti jači i lako su mogli izbrisati starije abrazivne forme vrlo ograničenog prostranstva.
6. Istraživanja u srednjem Posavlju i oko srednje Une upućuju nas, da mlađi reljef objašnjavamo isključivo fluvijalnim procesima, koji su bili modificirani klimatskim promjenama.
Uništavanje pretpostavljenih pliocenih abrazivnih oblika bilo je pojačano klimatskim prilikama tokom pleistocena. U znatnim dijelovima tog reljefa vršili su se snažni procesi periglacijalnog površinskog razaranja. U ostalim dijelovima bili su pojačani procesi kliženja, erozije i spiranja. O ovim pojavama bilo je dosad malo govora i javlja se opravdana sumnja, da li su i morfološka fakta pravilo uočena.


Zaključci, koji se nameću:


1. Poremećenost jezerskih sedimenata, njihova velika različita visina i položaj đerdapske probojnice u višem rubu Panonske zavale ukazuju da su područja nekadašnjih neogenih jezera bila u postjezerskoj fazi tektonski poremećena.
        2. Na ovoj poremećenoj osnovi izmodeliran je mlađi – fluvijalni reljef. Nalazimo sigurne tragove veoma zrelog gornjopliocenog reljefa u srednjem Posavlju, zapadnim dijelovima Dinarskog gorja – a vjerojatno, da ovamo spadaju i zaravni Šumadije, koje su smatrane kao abrazivne. Tokom ovog perioda stabilnosti bilo je manjih pokreta i pomlađivanja erozijskih procesa – tako su se formirale zaravni različitih visina.
        3. Period gornjopliocene stabilnosti prekinula su radijalna gibanja pliocena i početkom pleistocena. Time su stvoreni uvjeti za pomlađivanje reljefa. U ovom najnovijem periodu rijeke su diferenciranom erozijom evakuirale mekše jezerske naslage; u njima obrazovale proširenja, na čijim je stranama, smjenom  faza stabilnosti i pokreta, izrađen stepeničasti reljef, koji je do sada smatran abrazivnim, iako je usječen u jezerskim naslagama i ispod razine do koje su kotline ovim sedimentima bile ispunjene. U otpornim stijenama podloge usječeni su u toku ovog erozivnog perioda raznovrsni epigenetski oblici.
        4. Pleistocene klimatske promjene unijele su nove i specifične momente. Promjene u režimu tokova i periglacijalni procesi komplicirali su ovaj najnoviji period u prvom redu jačanjem spiranja sa strane, akumulacije i zabarivanja u dolinama. Najnoviji, postpleistoceni period, otklanja ove tragove izazvane prodorom nenormalne klime. 
        Koncepcija o fosilnim abrazivnom reljefu, inspirirana rezultatima geološko-morfoloških istraživanja u zapadnom dijelu Sjeverne Amerike (Gilbert) i Devisovim cikličkim idejama, mora  biti temeljito revidirana, a vjerojatno i sasvim napuštena, a isto tako prokontrolirati na njoj bazirani rezultati. Ona ne vodi računa o neospornim geološko-morfološkim činjenicama, oslanja se na nerealne pretpostavke  i ne daje zadovoljavajuće objašnjenje složene stvarnosti. Delikatna i specifična metoda geomorfološke analize traži, da polazeći od današnjih procesa i fakata, postepeno idemo u prošlost, vodeći računa o geološkim datostima i složenim faktorima klime.


 


________________
TERASE I EROZIJSKI NIVOI[162]
        Terase su oblici reljefa, koji su najviše privukli pažnju geomorfologa. Njih se redovito tražilo, označivalo njihove visine relativne ili apsolutne; ova neodređenost pri određivanju visine velik je metodski nedostatak. Terase su međusobno problematično povezivane i redovito je bilo oblika, koje nije bilo moguće međusobno koordinirati.
        Velik interes za terase ima uz znanstvene i praktične razloge. Prema klasičnom učenju o cikličkom razvitku reljefa terase su ostaci i svjedoci pojedinih etapa morfološke evolucije. Geomorfolozi su nastojali da ih utvrde i na osnovi toga rekonstruiraju evoluciju reljefa. U dolinskim predjelima terase su najvažniji prostori gospodarskog korištenja i oslonci suvremenih prometnih veza (željeznica i cesta) i mjesta, na kojima su izgrađena naselja. Terasa je postala pojam mnogostruko važan.
        Ali u geomorfologiji nije bilo dovoljno precizirano što je riječna terasa, te su u istu skupinu svrstavani oblici različitih osobina, a prema tome i drugačijeg postanka. Razlikovanje tzv. erozijskih i akumuliranih terasa nije dovoljno precizirano, razlika se redovito vršila prema građi, iako je očito da bi to još više moralo doći do izražaja u izgledu. Erozijska terasa nastaje lučnim podsijecanjem strana, nejednako je i u obliku lučnih proširenja razvijena; te prema tome nije kontinuirana. Suprotno tome akumulirana terasa je rubni ostatak naplavnog pokrova, koji je ispunjavao raniju dolinu. Koliko je ova terasa izražena, ovisi o prvobitnom prostranstvu naplavne ravni i o iznosu mlađe erozije. Novija istraživanja pokazala su, da se ovi procesi naizmjenične akumulacije i erozije u dolinama međusobno kombiniraju i geološki su veoma mlađi.
        Opažanja su pokazala da su terase i regionalno različito razvijene. Najbolje su terase razvijene u rubnim ili periglacijalnim krajevima pleistocene oledbe. Kliženjem odmrznutog materijala sa zamrznute podloge spuštale su se goleme količine trošnog materijala u riječne doline – rijeke ga nisu mogle evakuirati. Naplavine ispunjavaju dublje dolinske dijelove, rijeka se razlijeva preko naplavne ravnice i mijenja korito. Ovi procesi intenzivne denudacije strana i zatrpavanja doline karakteristični su za početak hladnih razdoblja. I rijeke, koje su pritjecale iz zaleđenih planinskih krajeva, nosile su periodično prema nižim krajevima goleme količine morenskog materijala i ispunjavale nizvodne doline.
        Kad su se klimatske prilike izmijenile, prestalo zamrzavanje i odmrzavanje tla i led se uglavnom otopio na visokim planinama, počele su rijeke usijecati korita u naplavnim ravnicama, čiji su dijelovi na stranama zaostali kao  terase.
        Naplavne ravnice odnosno njihovi ostaci, terase, koje su postale spiranjem sa strane, najviše su u rubnim dijelovima, gdje je i materijal grublji i povezan s plavinama i vododerinama. Naprotiv, naplavne ravnice, koje je nanio glavni tok, u središnjim su dijelovima više i sastavljene od grubljeg materijala (npr. Šljunkovit pojas oko Save uzvodno od Turopolja). Zastojima u usijecanju ili ponovnim zahlađivanjem i obnavljanjem naplavljivanja i naknadnog usijecanja oblici su se raznovrsno kombinirali i terase, koje se prema rubnim obrisima mogu lako razlikovati.
        Izrazite i gospodarski važne terase su dakle prvenstveno posljedica klimatskih kolebanja, a ne cikličke evolucije reljefa. Ovim nam postaje jasno, zašto su terase oko gornjih tokova glavnih naših rijeka (Save, Lima, Drave i dr.) veoma lijepo razvijene, a u donjem ih dijelu uzalud tražimo. Po cikličkom bi shvaćanju trebalo biti obratno.
        Terase u naplavnom materijalu nastale pomjeranje erozivne baze manjeg su prostranstva i za geografiju imaju malo značenje.
        Nasuprot terasama u naplavnom materijalu često imamo na našim dolinskim stranama pregibe i podove u čvrstim stijenama. Pored onih, koji su posljedica različitog sastava (strukturalni), imamo i tokove, o čijoj erozivnoj prirodi ne može biti sumnje, a prate duge dijelove ili cijele doline, dakle, to su erozijski oblici. Obzirom na razliku u položaju, izgledu, značenju i prirodi postanka u usporedbi s terasama, smatramo da ih treba i nazivom  erozijski nivo razlikovati. Ovi su oblici vremenski stariji i redovito uvjetovani gibanjima zemljišta.
        Uočavanje osobina i razlika oblika reljefa i traženje odgovarajuće nomenklature jedan je od osnovnih uvjeta za uspjeh geomorfologije. Razlike među erozijskim nivoima i terasama veoma su očite i održavaju se u različitim geografskim osobinama, pa ipak često ne dolaze do izražaja u geografskim radovima.


________________
ELEMENTI I DINAMIKA  RELJEFA ZAGREBAČKE REGIJE[163]




UVOD
Reljef je značajan element u smještaju i razvoju grada. O reljefu ovise bitne prednosti naselja i mogućnosti jačanja njegovih funkcija. Zagreb je u tom pogledu neobično instruktivan primjer. Bez poznavanja reljefne osnove ne mogu se razumjeti ni uspješno analizirati prednosti položaja i smještaja našeg grada kao i faktori njegova ubrzanog razvoja.
Prva središnja naselja prilagođavana su koristila prednosti reljefa, a jačanjem centralnih funkcija gradovi postaju složeni i snažni organizmi, koji modificiraju prirodnu sredinu i povećavaju prednost svog položaja. O poznavanju reljefa i njegovih osobina ovisi i uspjeh izmjena koje grad vrši u svojoj okolici. U životu i prostornom rasporedu Zagreba ogledaju se dvije faze. Prva, kad se naselje prilagođavalo prirodnoj sredini i nova, kad veliki grad vrši snažne izmjene u izgledu ne samo prostora na kome se širi već i šire okolice. Formira se nova prostorna jedinica "Zagrebačka regija"[164]
Zagreb je prošao fazu velikog grada pod čijim se utjecajem  mijenjaju osobine okolice i njegovo značenje se osjeća ne samo u nacionalnom prostoru, već se brzo uključuje u mrežu žarišta internacionalnog života. Među građanskim centrima jugoistočne Europe Zagreb spada među one koji se najbrže razvijaju. On je pretekao mnoge starije centre i uključuje se u grupu vodećih europskih žarišta (J. Roglić, 1963.).
Reljefne osobine smještaja, zatim bliže i dalje okolice bile su značajne u razvitku našeg grada. Najprije ćemo izložiti reljefne osobine šireg područja, što Zagrebu osigurava ključno značenje i funkcije velegrada, zatim ćemo detaljnije upoznati reljef okolice i posebno dijelove na kojima se širi gradski organizam.


RELJEFNI POLOŽAJ ZAGREBA
Položaj Zagreba je naročito povoljan obzirom na glavne reljefne crte europskog prostora. Europski reljef je zacrtan nabiranjem alpskog gorja i njegovih ogranaka: Karpata i Dinarida. Ovo nabiranje je izvršeno pred oko 30 mil. godina, ali su naknadnim gibanjima nastale mnoge promjene reljefa i pomjeranja obalskih linija.
Panonska zavala. Alpe, izraziti karpatski luk i Dinaridi izolirali su prostranu Panonsku zavalu. Izgleda da je na ovom prostoru postojao stariji masiv, koji je bio kopno u doba kad su u okolnim dijelovima oceana Tetisa taložene debele naslage vapnenca, dolomita, pješčenjaka, laporaca i sl. Od ovih naslaga izgrađene su mlađe rubne planine. Središnja i starija kopnena masa bila je otporna prema mlađim gibanjima, te su se lanci Karpata, Alpa i Dinarida oko nje povili. Pod snažnim tlakom razbijen je stariji panonski masiv i glavni njegovi dijelovi su utonuli, a manji su zaostali ili se izdigli u obliku izoliranih planina. Reljefni odnosi su, dakle, bitno izmijenjeni i postepeno je nastala slika današnjeg europskog poluotoka.
Nakon izdizanja planina Panonsku zavalu je preplavio ogranak oceana Tetisa, ali je s vremenom zatrpavana i morska zaravanina smanjivana. Dolazilo je do novih gibanja i djelomičnog produbljivanja zavale, u kojoj je zaostalo jezero. Sa okolnih planina rijeke su nanosile šljunak, pijesak i fine gline, a u čistim i plitkim dijelovima su živjeli organizmi sa vapnenim ljuskama. U toku ovog jezerskog razdoblja nataložene su raznovrsne i pretežno glinovite naslage, veoma značajne u sustavu zagrebačke regije.
Današnji izgled Panonske zavale ne odgovara nekadašnjem jezeru. Bilo je i mlađih gibanja, kojima su poremećene jezerske naslage i pomjereni dijelovi okolnog planinskog ruba. Konačno je nestalo jezera i na njegovom mjestu se razvio dio složene dunavske riječne mreže.
I površan pogled ukazuje na nenormalan položaj Dunava i nekih njegovih pritoka. Oni se ne slažu sa glavnim elementima sadašnjeg reljefa, što ukazuje na složena i mlađa gibanja. Dunav otječe kroz duboku sutjesku usječenu u planinskom grebenu Karpata visokom preko 800 m. A na drugim dijelovima planinskog ruba postoje mnogo niži prelazi: prema Egejskom moru na 450 m, Jadranskom moru na 610 m, prema Šleziji na 325 m i drugi (J. Roglić, 1952.) – očit dokaz da su visinski odnosi u doba početka usijecanja rijeka bili drukčiji i uvjetovali smjer otjecanja, koji se usijecanjem rijeka fiksirao.
Usijecajući duboku sutjesku Đerdapa Dunav je održao položaj svog korita i pored gibanja, kojima su dijelovi planinskog ruba došli u različite visine. Ovim mlađim gibanjima, pored pomjeranja planinskog ruba poremećene su i naslage staložene u neogenom Panonskom jezeru. U nekim dijelovima zavale bilo je i velikih spuštanja. Tokom ovog mlađeg reljefnog razvoja erodiran je znatan dio jezerskih naslaga, te je Dunav sa svojim pritocima transportirao i pretaložio goleme količine materijala. U ovom erozijskom procesu smjenjivala su se razdoblja mirovanja i jačih pokreta, što se ogleda u oblicima reljefa. U ovom procesu je naročito značenje imao sustav stijena, mekše stijene – osobito jezerski sedimenti – jače su erodirane, a otpornije su zaostale kao uzvisine. Sastav je, dakle, naročito značajan u današnjem izgledu reljefa. Pitomi i dosta uravnjeni brežuljkasti krajem i rubom zavale, izmodelirani su pretežno u jezerskim naslagama. Taj reljefni element je naročito značajan i privukao je ranu kolonizaciju.
Jača gibanja zemljišta pratila su prijelaz između pliocena i ledenog doba. Na pomlađenim i visokim planinama led je razarao vrhove i vode otapanja su spirale prema rijekama velike količine grubog šljunka, pijeska i rahlog tla. Dunav i druge rijeke su ovim nanosima prekrivale dno Panonske zavale. Od Višegradske sutjeske Dunav je dugo vremena dijagonalno otjecao u smjeru Segeda i dalje do Đerdapa. Tek u mlađem ledenom dobu Dunav je skrenuo prema jugu, gdje oštro udara u Erdutsku kosu. Rijeke koje su pritjecale iz zaleđenih krajeva donosile su obilje trošnog materijala, uzdizale korita i otežavale utjecanje pritoka. Na ovaj način su izdvojene rubne močvare, te pritoci teku usporedo sa glavnom rijekom – pojava naročito značajna za naš kraj.
U hladnim i sušnim razdobljima snažni vjetrovi su strujali iz ohlađenog euroazijskog prostora ili sa ledenih kapa na Alpama i Karpatima. Vjetar je iz riječnih nanosa ispuhivao finu prašinu i sitan pijesak. Na dijelovima ruba zavale ili oko izoliranih uzvisina staložene su velike količine fine prašine – prapora, poroznog i dobro prozračenog tla, koje se ističe svojom plodnošću. Na mjestima gdje je vjetar bio naročito jak staložene su pješčane naslage. Pojasni živog pijeska bili su značajan element u pejzažu Panonske zavale, osobito prije zahvata pošumljavanja. Pošumljavanjem i drugim radovima učvršćeni su živi pijesci, te djelomično privedeni kulturama (Đurđevački pijesci, Deliblatski pijesci, prostrane pješčare u Mađarskoj i sl.).
Spiranje i erozijski rad znatno su izmijenili izgled dna Panonske zavale u vremenu nakon ledene dobi. Znatni dijelovi prapornih pokrova i pijeska su sprani i transportirani. Oko Dunava i njegovih pritoka proširio se pojas niskog i povremeno plavljenog zemljišta tzv. poloja. Ovaj pojas je bio djelomično obrastao barskom vegetacijom, u njemu je bilo mnogo mrtvih rukava i bara – to je bio teško prohodan i negostoljubiv kraj.
Otvorene Panonske ravnice dugo su odbijale. Močvarni pojasi su bili puni neprijatnih iznenađenja, a široke rijeke je bilo još teže prijeći. Na otvorenim prapornim travnjacima su šibali hladni zimski vjetrovi i ubijale ljetne vrućine. Pjeskoviti krajevi bili su najodbojniji.
Rimljani ne zalaze u ovaj prostrani i divlji ravničarski prostor, već uređuju utvrđene međe – limese. U tadašnjim uvjetima života otvorena ravnica nije privlačila. Glavna središnja mjesta bila su duž ruba bazena: Carnuntum, Petovia, Mursa, Sirmium, Singidunum i dr. Planinski krajevi prastarog sitnog stočarenja bili su pogodniji za organizaciju primitivnog života. Zatečeni Dačani privukli su rimske koloniste i veterane u rubne karpatske dijelove.
I novi barbarski doseljenici se drže rubnog planinskog pojasa. Žarišta mađarskog državnog života  formirana su na pobrdinama zapadnog ruba zavale. U ovom graničnom pojasu biti će i njihovi glavni sukobi sa starijim narodima. Otvoren ravničarski kraj nije pogodovao tadašnjem načinu života.
Turska invazija također napreduje rubnim pobrđima; duž zapadnog ruba turska armija dopire do privlačnog Beča. Turska konjica nije imala zamamnog plijena na otvorenim središnjim ravnicama oko Tise i Dunava. Na drugoj strani Turci će podnožjem Karpata doprijeti do Poljske.
Tek će pojava manufakture, razvitak trgovine, porast gradova, uređenje prometnih veza, te potreba hrane u gradovima i uvođenje novih kultura (u prvom redu kukuruza) donijeti geografsku revoluciju, koja će brzo osvojiti prostrane ravnice i postepeno ih učiniti onim što danas znače. Ove promjene su počele polovicom XVII. stoljeća i vremenom su dobivale sve jači intenzitet i različite vidove. Na močvarnim nizinama dobro uspijeva, iz Amerike donesen, kukuruz; praporne naslage su veoma pogodne za pšenicu potrebnim gradovima koji brzo rastu. Vrši se kompleksna agrarna revolucija. Prirodna ispaša i gajena krma omogućuju stočarstvo potrebno za obradu zemlje i važan tržišni višak. Dunav i druge plovne pritoke olakšavaju prijevoz velikih količina dobara. Gospodarski razvitak Panonske ravnice omogućava i traži gradnju razvijene željezničke mreže. Stanovništvo brzo prirašćuje, vrše se velike migracije i razvijaju moćni gradski centri (Budapest je još 1799. imao 54.000, a 1900. je prerastao na 733.358 stanovnika). Prilike su bitno izmijenjene. Panonska zavala je postala značajna geografska jedinica čija uloga se osjeća ne samo u europskom krugu već se traže veze i sa dalekim prostorima.


Alpe su druga geografska cjelina koja nas posebno zanima. Visinom, pružanjem i surovom klimom bile su Alpe prirodna zapreka i kroz drugo vrijeme su odvajale povijesni i pitomi sredozemni kraj od negostoljubivog i u prošlosti manje važnog sjevernog prostora. Kroz dugu prošlost je veće značenje imao samo pojas duž istočnog podnožja, kuda su vodile rimske veze od Ptuja (Petovia) do Carnintuma (ostaci ruševina istočno od Beča). To je bio dio "jantarskog puta", čije uspostavljanje seže u daleku prapovijest. Privlačan brežuljkast pojas prostire se i prema sjeveroistoku do Dunava od Budimpešte, te su već i Rimljani koristili tamošnja termalna vrela. U negostoljubive, šumovite predjele sjeverno od Dunava Rimljani nisu prodirali i ništa ih u to doba nije moglo tamo privlačiti.
Pitomi i brežuljkasti pojas između visokih planina i prostranih ravnica bio je pogodan za kasnije mješovito prehrambeno gospodarenje, stvaranje feudalnih uporišta i uređenje vojne granice. Utvrđeni pojas "Gradišća" (Burgenland) bio je značajan kroz dugu prošlost i imao je važnu ulogu u otporu turskoj konjici i drugim invazijama.
Agrarna revolucija, potiskivanje Turaka i kasniji složeni razvitak odrazili su se u gospodarskom valoriziranju panonskih ravnica. Na drugoj strani moderna tehnička sredstva otvaraju željezničke putove kroz alpsku barijeru što je u skladu sa brzim i snažnim gospodarskim razvitkom sjeverozapadne Europe koja je preuzela vodeće značenje u svijetu. Život se organizira na širokim prostorima i uspostavljaju se međusobne veze koje odgovaraju novim potrebama i mogućnostima.
Za nas je naročito značajan i treći reljefni sektor područje Dinarskog gorja. Pored planinske prirode za ovaj su prostor naročito značajne njegove krške osobine, što dolazi do izražaja u oskudici tla, bezvodnosti i ograničenim životnim mogućnostima. Prostrani planinski pašnjaci i pitomi krajevi na jugozapadu i jugoistoku omogućavali su rano stočarenje te organizaciju skromnih trgovačkih veza i političkih jedinica. Stradanja zbog unutrašnjih sukoba i stranih provala tragično su remetila kritičnu ravnotežu, nosila velike gubitke i konačno se odrazila u složenoj društvenoj strukturi i općoj zaostalosti.
Gospodarski preporod i novo značenje Panonskih ravnica, usporedo sa potiskivanjem turske vladavine, utjecali su i na dinarski planinski kraj. Iseljavanje iz siromašnog krškog prostora prema panonskim nizinama i plodnim dolinama proširilo je nacionalno područje i ojačalo cjelinu, što je značajno za kasniji razvitak.
Promjenama tokom posljednjih 250 godina dobila su tri spomenuta reljefna elementa novo značenje. Život više nije ograničen samo na kontaktne i pitomije pojase, a teško planinsko stočarsko životarenje brzo nestaje. Međutim, panonske ravnice, Alpe i Dinarsko gorje i dalje imaju specifično značenje. U Panonskom prostoru su svakako nastale najveće promjene. Tamo se okupio velik broj ljudi i razvila nova bogatstva, što traži veze sa daljnjim krajevima.
Dunav sa svojim plovnim pritocima i umjetnim kanalima vršio je prvu i odlučnu prometnu funkciju. U gornjem dunavskom području brzo se raširila industrija i razvijali gradski centri, čemu je pridonijela blizina industrijskih žarišta u sjeverozapadnoj Europi. Veze sa agrarnim krajevima srednjeg i donjeg Podunavlja bile su nužne i korisne. Vodene putove su uskoro dopunile i djelomično zamijenile željezničke veze. Iako su u Podunavlju unutrašnje veze tokom dva stoljeća bile dominantne, nije rezultirala unutrašnja društvena povezanost. Nacionalni sklop je heterogen, tradicije različite i tendencije divergentne; nepovoljna razmjena između zaostalih agrarnih i bogatijih industrijskih krajeva nije se mogla održati ni razvijati. Nastupio je novi i snažniji val društvenog zbivanja te donio nove odnose.
Usporedno sa ovim regionalnim gospodarskim i prometnim povezivanjem vrši se približavanje i u svjetskim razmjerima. U ovoj novoj etapi glavnu ulogu je vršio i danas vrši pomorski promet, jer prevozi glavninu dobara. Upućenost na more i potreba svjetskih veza donose nove faktore u naš prostor. Na tradicionalne i slabe veze došle su nove i velike potrebe. Prostor srednjeg Podunavlja imao je novo i složeno društveno značenje i njegove veze sa svijetom idu na Jadransko more. To je novi element, značajan za naš prostor. Najnovijim razvojem opada značenje osnovnih prirodnih jedinica i prevagu dobivaju društveni organizmi. Prostor srednjeg Podunavlja postao je složena geografska jedinica, u kojoj pojedini dijelovi zauzimaju onu ulogu koja odgovara prirodnoj osnovi i društvenim snagama. Ovaj prostor treba snažne veze sa ostalim svijetom, te je prirodno upućen na Jadransko more kroz pokupski koridor između Alpa i Dinarskog gorja.
Tradicionalnom "jantarskom putu" duž istočnog ruba Alpa, pridružuje se u najnovijim uvjetima moćna posavsko-dunavska prometna linija duž južnog ruba panonske ravnice. Ovome treba dodati mnoge druge veze iz otvorenog ravničarskog kraja, posebno dijagonalnu prometnu liniju sa sjeveroistoka (gornja Tisa – Budapest – Balaton – Jadransko more). 
Pred pokupskim koridorom sutiču se, dakle, snažne direktrise modernog prometa. Na ovom sutoku nužno se mora razviti odgovarajući gradski centar; kad ga ne bi bilo morao bi se osnivati. Potreba i značenje ovog centra najnovijim razvitkom sve više se povećava.
Ekonomskoj potrebi veze sa morem i preko mora sa ostalim svijetom pridružuje se i najnovije doba i opća želja za osvježenjem i razonodom na morskoj obali. Strujanja uvjetovana ovim najnovijim procesom dobivaju razmjere koji se ne mogu usporediti s nečim što je bilo u prošlosti.
Obala, dakle, u suvremenim uvjetima privlači općom potrebom i individualnim željama. Pitomi, sunčaniji i pejsažno slikovitiji južni dijelovi obale jače privlače. Strujanje ljudi i dobara aktivira unsko-butišnički koridor, kuda sada prolazi jedna od naših najopterećenijih željezničkih pruga, a uređenjem cestovnih veza, ovaj prolaz će dobiti puno značenje.
Zagreb je, dakle, smješten na dodiru velikih reljefnih jedinica. Kroz dugu prošlost ovaj čvorišni položaj nije dolazio do izražaja, jer je svaka jedinica bila svijet za sebe i nije bilo jačih međusobnih veza niti pregleda cjeline. Novijim povezanim životom dolaze do izražaja prednosti ovog čvorišnog položaja i u toliko više ukoliko jačaju međusobne veze.
Izloženi odnosi i procesi objašnjavaju zašto je Zagreb relativno mlad grad i zašto se tako naglo razvija, te preuzima ulogu jednog od ključnih centara jugoistočne Europe. Snage iz kojih se grad razvija, sigurno će i dalje jačati s time i uloga Zagreba. Međusobno povezivanje i suradnja su najljudskiji i najdinamičniji procesi u životu čovječanstva, te je normalno očekivati njihovo daljnje jačanje – to je velika garancija razvitka grada, koji u tome vrši snažnu ulogu.
Spomenuti reljefni odnosi su u novijim društvenim prilikama postali naročito važni. Pokupski koridor dobiva značenje "zagrebačkih vrata" ne samo za veze između složenog i značajnog prostora srednjeg Podunavlja i mora već preuzima i ulogu čvorišta u transkontinentalnim prometnim linijama.
Za razumijevanje i rješavanje gradskih problema nije dovoljno poznavanje svih velikih crta reljefa, već je potrebno upoznati reljefne osobine šire i uže okolice. To će biti zadaća naših izlaganja u daljnjim poglavljima.
Fot. 1. Elementi reljefa zagrebačke okolice (fot. reljefa 1 : 50.000)


ELEMENTI RELJEFA ŠIRE OKOLICE


Vidjeli smo da društveno valoriziranje velikih reljefnih jedinica srednjeg Podunavlja i ostalih krajeva pogoduje razvitku Zagreba i da je do današnjih odnosa došlo relativno kasno, zapravo proces je u ubrzanom toku; ovi procesi uvjetovani povezivanje velikih prostora, općenito su mladi. Naprotiv, osobine i povezanost manjih regionalnih jedinica utječu na razvitak njihovih središnjih naselja i taj proces je počeo dosta rano.
Za razumijevanje zagrebačkih problema važno je, dakle, upoznati regionalne osobine i odnose. Nećemo određivati međe ovog prostora jer, kao što smo rekli, za to nema potrebnih elemenata. Istaći ćemo glavne reljefne oblike u prostoru gdje je utjecaj Zagreba dominantan.
I u ovom regionalnom utjecaju Zagreb je mlad grad, otuda blizina političke međe jer se nisu uspostavili stabilni odnosi između središnjeg mjesta i njegove okolice. Do toga će vjerojatno teško doći, jer će se neki elementi, zaostali iz prošlosti dugo zadržati, a utjecaj grada u brzom razvitku donijeti će odgovarajuća i specifična prilagođavanja. Osvrnut ćemo se na reljefne elemente koji dominiraju u okolici grada.
Savska dolina. Sava kod Zagreba izlazi iz brdovitog kraja i dalje otječe otvorenom nizinom. Ovaj prijelaz međa nije nagli i naročito izraziti. Kod Krškog je ova razlika mnogo izrazitija. Uzvodno od Zagreba su dolinska proširenja okružena gorskim vijencem, a nizvodno se gubi dolinski karakter te dominira otvorena ravnica na čijem su rubu niske gore. Očito da dolina Save nije bila odlučujući element u nastajanju i životu grada. Ipak je uzimamo na prvom mjestu, jer je to složeni reljefni element i najopćenitiji, isprepliće se i povezuje druge dijelove reljefa.
Savska dolina se sastoji iz različitih dijelova, međusobno slabo povezanih, te nije imala društveno značenje koje se redovito pridaje velikim riječnim dolinama. U gornjem dijelu, između vapnenačkih Julijskih Alpa te Karavanki, u kojima glavno značenje imaju nepropusne stijene, krških Savinjskih Alpa i nižeg Dolenjskog, Sava protiče kroz tektonski predisponiranu i riječnom erozijom izmodeliranu Ljubljansku zavalu. Ova najprostranija interalpska zavala bila je kolijevka povijesne Kranjske, a u suvremenoj literaturi se opravdano označava prema glavnom gradskom centru, Ljubljani.
Oledbom vrhova okolnih planina erodirani su najviši dijelovi i rijeke su u Ljubljansku zavalu nanijele goleme količine šljunka, koji debelo prekriva najniže dijelove. Ovim nanosima Sava  je zatvorila dolinu Ljubljanice, koja je iz krškog podzemlja primala relativno čiste vode; tako je nastalo i dugo se održavalo mnogostruko značajno Ljubljansko barje.
Iz Ljubljanske zavale Sava otječe uzanom i slikovitom dolinom, uglavnom usječenom u mezozojskim dolomitima i vapnencima. U lakše rastrošnim dolomitima dolina je šira i na stranama su zaostali slikoviti kukovi i samci; sutjeske u otpornijim vapnencima okružuju strme hridi. U dijelovima koji su sastavljeni od manje otpornih tercijarnih i paleozojskih naslaga Sava i njene pritoke su usjekle proširenja, npr. okolica Sevnice i Litije.
Kroz spomenuti niz sutjeski između Ljubljanske i Krške zavale Sava je transportirala znatne količine šljunka, koje je tokom pleistocenog zahlađivanja primala u gornjem toku. Savsko suženje bila je zapreka, te su u proširenjima staložene veće naslage šljunka, koje su danas zaostale kao terase na rubovima i na njima su glavne obrađene zaravnine i naselja. Za naš kraj su naročito važni nanosi šljunka koje je Sava transportirala kroz sutjeske i staložila u nižim i otvorenijim dijelovima.
Uzani i teško prohodni niz sutjeski, između Ljubljanske i Krške zavale, smanjivao je kroz dugu prošlost društveno značenje savske doline. Tek je željeznica otvorila prolaz kroz ove klance – jadikovce, a ni do danas nema ceste cijelom dužinom. Za veze između našeg kraja i gornje doline bilo je pogodnije otvoreno, relativno suho (krš) i rano naseljeno Dolenjsko. Na drugoj strani preko krša Notranjskog bilo je lako uspostaviti veze između gornje savske doline i sjeverne Italije. Prijelazi na istočnom dijelu Ljubljanske zavale (610 m) omogućavali su veze sa dolinom Savinje i dalje u panonski prostor. Čvorište ovih putova osiguravalo je značenje antičkoj Emoni, a tek je željeznica koristila samu dolinu Save i Ljubljani donijela novu snagu. Morfološka složenost Savske doline dolazi, dakle, do izražaja i u njenom kasnom i ograničenom društvenom značenju.
Uzani dio Savske doline bio je u današnjim razmjerima usječen još prije pleistocenog zahlađivanja. Raspored šljunkovitih naslaga ukazuje da je dolina prije njihova taloženja imala današnji izgled. Sava pod različitim kutovima zasijeca pojase tercijarnih naslaga u Posavskom gorju, a najmlađe naslage pripadaju pontu. Sava se ne drži pružanja manje otpornih tercijarnih naslaga već pod različitim kutovima zasijeca starije dolomite i vapnence.
Očito je, da je pri usmjeravnju Save bio odlučujući inicijalni reljef, a različita priroda stijena došla je do izražaja tek naknadnim procesima diferencirane erozije. Na osnovi toga moramo zaključiti da je poslije poremećaja pontskih jezerskih naslaga zemljište bilo uravnjeno. Ostaci ovog ravnjaka najbolje su očuvani na vapnencima i dolomitima.
Većina autora ovo uravnjivanje veže za pontsko doba, tj. za vrijeme taloženja najmlađih tercijarnih naslaga. Facies pontskih naslaga (lapori, gline, pijesci, pješčenjaci) ne ukazuju na intenzivnu eroziju okolnog zemljišta; prevladavaju finiji sastojci.  Daljnja istraživanja dati će preciznije podatke. Obzirom na prirodu i poremećenost pontskih naslaga smatramo da je uravnjavanje mlađe, tj. postpontsko. Za nas je naročito važno da su se ravnjaci prvenstveno očuvali na vapnencima; litološke osobine su, dakle, odlučujuće. Naprotiv, na nepropusnim stijenama reljef je mnogo dinamičniji. 
Mlađim gibanjem došlo je do usijecanja doline Save sa njenim pritocima. Iznos usijecanja ovisi o sastavu stijena. Diferenciranom erozijom su izmodelirana proširenja u mekšim, osobito tercijarnim naslagama, dok su u dolomitima i vapnencima usječene samo sutjeske. Tokom usijecanja bilo je zastoja i jačeg proširivanja dolina. I. Rakovec (1931.) je utvrdio osam nivoa koji svjedoče o broju faza zastoja i mirovanja.
Dalje u prošlost od postpontskog ravnjaka ne možemo ići i nije značajno za reljef kraja koji promatramo. Za razumijevanja reljefa našeg kraja uzvodni dio Savske doline (između Krškog i Ljubljanske zavale) ima ključno značenje.
Nizvodno od Krškog gubi se dolinski izgled i Sava protječe kroz otvorenu  zavalu čija je glavna os usporedničkog smjera i transverzalna prema Savi. Očito je da nastajanje zavale nije uvjetovano riječnom erozijom. Krška zavala se pruža smjerom zapad – istok, iz istog pravca pritiče donja Krka. Ovaj "alpski" smjer dominira sjevernije u posavskim gorama i Krška zavala pripada ovim elementima reljefa. Međutim, već južni rub zavale prema žumberačkoj gori, a osobito Orlica (689 m) imaju medvednički smjer (jugozapad – sjeveroistok), te je kontaktni položaj Krške zavale očit.  Promjene smjera pritjecanja potoka Račna, Lokavec, Senuša i drugi ukazuju da su se reljefni odnosi mijenjali i u toku njihova mladog usijecanja. Samo donji dijelovi potoka su prilagođavani glavnoj rijeci. Očito je da su današnji odnosi mlađi. I odvajanje brijega Gaj (198 m) koji je danas 53 m iznad korita Krke može se objasniti jačim mlađim utjecanjem rijeke, odnosno gibanjem zemljišta. Tokom pleistocena Sava je u Kršku zavalu nanosila goleme količine materijala, u prvom redu šljunka, te je Gaj bio uglavnom prekriven i dolina Krke ujezerena (V. Kokole, 1953.). Tragove intenzivne savske akumulacije vidimo i na suprotnoj bizeljskoj strani gdje je očuvana izrazita terasa.
Za današnju reljefnu sliku odlučujuće gibanje zemljišta izvršeno je, dakle, poslije taloženja pontskih naslaga. Time uvjetovano pomlađivanje reljefa uglavnom je bilo dovršeno prije pleistocenog zahlađenja. Međutim, raspored glaciofluvijalnih naslaga i oblici u njima upućuju da je bilo i mlađih gibanja. O mladosti pokreta u ovom kraju svjedoče brojna termalna vrela i seizmička gibanja od kojih je najpoznatije ono iz 1917. god. (A. Tomguist, 1918.).
Glavna tektonska linija prati juži rub Krške zavale. Njeno postojanje se odražava u općoj reljefnoj slici. Zavala je asimetrična: južna strana na padinama žumberačke gore je strmija i uz nju se probija donja Krka. Ovaj položaj Krke nije određen samo tektonskom linijom i gibanjima duž nje, već sigurno i utjecanje pritoka. Desni pritoci sa žumberačke gore su, i pored strmijeg pada, neznatni, donose malo nanosa, jer pritiču iz pretežno vapnenačkog kraja. Naprotiv, lijevi pritoci su veći i pritiču iz neogenih jezerskih naslaga i starijih nepropusnih stijena, te donose bogatije nanose i potiskuju glavnu rijeku na suprotnu stranu (S. Lipovšek – Rakovec, 1951.).
Izloženi utjecaj mlađih tektonskih gibanja i nejednake snage pritoka nije dovoljan da nam objasni reljefne detalje na dnu Krške zavale. Potoci Lokavec i Senuša u početku teku koncentrično, a na kraju skreću na suprotne strane. Prema Krki transverzalna uzvisina Gaja, između Gazica i Leskovca ne može se jednostavno objasniti kao ostatak ranijeg višeg reljefa. Vjerojatno je bilo sekundarnih transverzalnih izvijanja, koja su uvjetovala nastajanje ovih oblika.
Položaj korita glavnih tekućica nije posljedica samo nejednake snage pritoka, čak imamo i suprotnih pojava, npr. kod Save. Protječući dnom Krške zavale Sava okreće u lijevo i pored toga  što prima pritoke samo sa te strane, tj. iz relativno strmog bizeljskog prigorja, sastavljenog iz manje otpornih neogenih naslaga. Normalno bi bilo da ovi pritoci donose više nanosa od onih iz otpornijeg krškog pobrđa. Međutim, najviše nanosa donosi Sava i smanjuje značenje pritoka prisiljavajući ih da teku usporedno sa glavnom rijekom. Ovaj odnos ne bi se mogao objasniti samo kao posljedica pleistocenih prilika, kad je Sava zbog svog glaciofluvijalnog režima donosila mnogo više materijala nego njeni mali pritoci. Sava se u pleistocenim nanosima znatno usjekla, ali i u današnjim prilikama ona zadržava spomenute odnose prema svojim pritocima. Sadašnji morfogenetski procesi su složeni i u njima se ogledaju utjecaj sastava mlađih tektonskih gibanja i ranijih klimatskih prilika.
Problem viših naplavnih nivoa, odnosno terasa, raspravit ćemo povezano s analognim oblicima u drugim dijelovima doline. Za sada je važno naglasiti nenormalne reljefne odnose kod Brežica.
Sava se približava i potiskuje Krku uz padine Svetog Vida (384 m). Strane brijega su strme jer ih zajednički potkopavaju Sava i Krka. Na suprotnoj strani je izrazita brežička terasa (15 m) koju ne možemo pratiti u drugim dijelovima doline. I pored sutoka s Krkom, prolaz između padina Svetog Vida i brežičke terase je uzak (800 m). Položaj brežičke uzine je nenormalan i obzirom na bogate nanose koje Sava donosi iz uzvodne sutjeske kao i prirodu njenog režima. Tu bi se moralo očekivati veće rubno pomjeranje korita i proširivanje aluvijalne ravnice. Prije regulacije Sava je u uzvodnom dijelu vijugala i razlijevala se, ali se ove promjene ne mogu usporediti s analognim pojavama nizvodno od Brežica. Nanosima bogata Sava nije uvjetovala ni jače usporavanje Krke i zabarivanje njene okolice. Reljefni odnosi, dakle, upućuju da su Sava i Krka kod Brežica bile u novije doba primorane da se usijecaju, te nije vršeno znatno rubno pomjeranje korita. To bi bio dokaz mlađih tektonskih gibanja, mlađih od posljednje glacijacije. Vjerojatno je u uzvodnom dijelu Krške zavale bilo i mlađeg subsekventnog spuštanja pod teretom savskih taložina.
Transverzalni smjer Save prema građi posavskog gorja nastavlja se i nizvodno od Brežica. Rijeka otječe smjerom sjeverozapad – jugoistok, dakle, gotovo okomito na pružanje Žumberačke gore. Sava teče transverzalno i prema pružanju Marija-goričkog pobrđa. Ovaj smjer Save koji se s malim odstupanjem proteže od Zidanog Mosta do Jasenovca odgovara dinarskom pružanju. S obzirom na spomenutu svježinu tragova gibanja duž transverzalnih pravaca, logično je zaključiti da je ovaj tektonski element stariji.
Nizvodno od Brežica položaj Save je izrazito transverzalan prema okolnom reljefu. Pored Žumberačke gore, Orlice i Marija-goričkog pobrđa i Medvednica se pruža smjerom jugozapad-sjeveroistok. Mi ćemo ovaj smjer nazvati "medvednički"; on je specifična značajka reljefa zagrebačke okolice, ali mu do sada nije posvećivana dovoljna pažnja niti je dano zadovoljavajuće objašnjenje. Kada budemo govorili o gorama dat ćemo više podataka o ovom reljefnom elementu.
Savska dolina u ovom transverzalnom dijelu ima posebne značajke. Novija faza dolinskog razvoja okarakterizirana je velikom akumulacijom, uglavnom šljunkovitih naslaga. Pleistocenska Sava se bitno razlikovala od svojih pritoka Sutle i Krapine, te manjih potoka Rakovice, Lomnice i dr. Sava je donosila šljunak iz gornjih porječja gdje su ispirane i dalje transportirane glaciofluvijalne taložine. Naprotiv, pritoci ovog dijela su sa okolnih brjegova primali i u donjim dijelovima taložili fini mulj ili sitan pijesak. Grublji savski nanosi su viši, a ravnice oko pritoka su zaostale niže. Pritoci se teško ulijevaju u Savu, te ih glavna rijeka za visokih voda zadržava i uvjetuje znatna razlijevanja. Ocjedita tla na pleistocenom naplavinama Save bila su pogodna za agrarnu kolonizaciju, dok se zabarena i kisela tla oko pritoka tek tehničkim dostignućima melioriraju i privode kulturi.
Značajno je da imamo tragove dviju faza ovakve savske akumulacije. U obje faze je glavna rijeka akumulirala brže od pritoka i time zadržavala njihovo pritjecanje. O tim odnosima ćemo detaljnije govoriti u raspravi o reljefu uže okolice Zagreba.
Analogno prilikama kod Brežica, Sava udara u greben Medvednice kod Podsuseda. Kut udara je oštar, što zadržava riječno otjecanje, uvjetuje akumuliranje materijala i pomjeranje korita, dok se istodobno snažno potkopavaju padine Sjevernjaka (279 m). Ove reljefne osobine naročito dolaze do izražaja od kada se na ovom kritičnom mjestu mora osigurati propust jedne od najvažnijih prometnih arterija u našoj zemlji.
Smjer pritjecanja Save i sutok Krapine trebale bi da se odraze u nizvodnom pomjeranju mjesta na kome Sava udara u padine brijega. Tragovi napuštenih korita zaista ukazuju da je pomjeranja bilo, ali bez obzira na smjer otjecanja glavne rijeke. Napuštena korita upućuju da je sutok u nedavnoj prošlosti bio u blizini mosta preko Krapine.
Analogno pojavi kod Brežica i kod Podsuseda imamo uzinu aluvijalne ravnice između Susedgraskog brijega (189 m) i Rakitske terase (145 m). U mlađoj geološkoj prošlosti Sava je i ovdje vršila prvenstveno usijecanje i nije bilo većih pomjeranja korita, što bi se prema reljefnim odnosima moralo očekivati. Analogno onom kod Brežica i ovu pojavu moramo objašnjavati gibanjima duž transverzalne linije Kozjak – Sjevernjak. Izbijanje srednjeg miocena, u osnovi Rakitske terase i krede u podnožju Kozjaka (302 m) posljedica je mlađe dislokacije. Morfološka svježina, te odnos kvartarnih naslaga i neogena upućuju da su ova pomjeranja bila krajem pleistocena.
Nizvodno od Podsuseda savski smjer odstupa od pravca sjeverozapad-jugoistok i u dijelu do Rugvice rijeka teče gotovo usporednički. Ova izmjena smjera ne može se objasniti utjecajem pritoka, jer su ovi uglavnom neznatni, a veći utjecaj bi mogli imati oni koji pritiču iz medvedničkog prigorja. Međutim, rijeka skreće i približava se medvedničkom prigorju. Smjer i položaj savskog korita upućuju da je rubom medvedničkog prigorja tektonska linija (D. Gorjanović, 1922.) i da je u nedavnoj prošlosti bila aktivna.; o tome svjedoči zagrebački potres 1880. i drugi potresi. Stepenica terase na jugozapadnoj strani, koju dijelom prati Lomnica kroz Turopolje, ukazuje da je rijeka u nedavnoj prošlosti tekla od sjeverozapada prema jugoistoku te da je današnji položaj korita relativno mlad. Dalje prema jugoistoku Sava vijuga na prostornoj ravnici do Zavale srednje Hrvatske. Ono što je rijeka učinila i čini na ovom prostoru predstavlja detalj, te reljefni kompleks treba šire zahvatiti.
Savska dolina u široj okolici Zagreba ima, dakle, složene i specifične osobine. Nizvodno od sutjeske koju napušta kod Krškog Sava protječe kroz reljefno složen prostor, u kome elementi nastali radom riječne erozije predstavljaju samo detalje. Reljefom dominiraju viši oblici medvedničkog smjera, tj. jugozapad – sjeveroistok.
Uz dinamičnost oblika medvedničkog smjera i uzine aluvijalne ravnice kod Brežica i Podsuseda upućuju da su se transverzalna gibanja duž medvedničkog smjera bila u najmlađoj geološkoj prošlosti. I pored složenosti i raznorodnosti, savska dolina smjera sjeverozapad-jugoistok je najvažniji i kontinuirani element reljefa šire okolice Zagreba, te u životu grada ima osnovno i mnogostruko značenje.
Jugoistočno od Zagreba Sava ulazi u prostranu zavalu, koja dominira reljefnom slikom. Rubne uzvisine su sekundarnog značenja. Ovu zavalu zbog njena položaja nazivamo Zavala srednje Hrvatske.


Zavala srednje Hrvatske
Između Medvednice (1035 m) i Kalnika (643 m) na sjeverozapadu, Bilogore (288 m) na sjeveroistoku, ogranaka Papuka (953 m) i Psunja (984 m) na jugoistoku, ogranaka Kozare (978 m) i Šamarice (615 m) na jugu i Vukomeričkih gorica (248 m) na jugozapadu širi se prostrana i plitka zavala. Između Medvednice i Psunja promjer iznosi oko 80 km, a između Vukomeričkih gorica i Bilogore gotovo 100 km. Najniži su dijelovi oko sastava Save, Lonje i Une sa visinom od 91 m, te prema Vukomeričkim goricama ima relativnu dubinu od 157 m.
U sredini zavale otočno se izdiže Moslavačka gora (489 m), koja ne umanjuje opće osobine zavale, već ova tim više dolazi do izražaja.
Izdvajanje zavale kao geografske jedinice nema dugu tradiciju i to zbog njezinih osobina. Prostrano dno zavale je blagog nagiba te su neodređenost tekućica i njihovo često razlijevanje glavna osobina kraja. Sava je nanijela i oko svog korita nataložila šljunkovite naslage, koje se lakše dreniraju. Na stranu su potisnuti i usporedo teku Odra, Lonja i drugi. Nakon obilnijih kiša, naglog kopnjenja snijega ili zbog visokih voda Save rijeke se razlijevaju. U ovoj močvarnoj sredini razvile su se šume hrasta lužnjaka i druga barska vegetacija. Kraj je bio odbojan i neprohodan te je činio prirodnu među i uvjetovao izdvajanje uže Hrvatske i Slavonije. Močvarne šume su zadržale tursku konjicu, koja je pokušaj prodora u ovu negostoljubivu sredinu (bitka kod Siska 1591. g.) platila svojim prvim porazom.
Prva kolonizacije se ograničila na ocjediti rubni pojas. Najprije su kolonizirana pitoma prigorja Medvednice i Kalnika, a zatim padine Bilogore, Papuka i Psunja. Padine Vukomeričkih gorica i danas su slabije naseljene. Teško je određeno reći, kako je bilo na ocjeditim padinama Moslavačke gore prije probijanja putova kroz okolnu močvarnu nizinu.
Uključivanje zavale u okolni prostor i otklanjanje njene uloge izdvajanja išlo je sporo i tek su najnovije doba učinjeni jači zahvati. Prvi putovi su išli rubom zavale i najprije duž sjeverozapadnog ruba. Krajiška cesta (18. stoljeće) između podnožja moslavačke gore i Psunja, iako za svoje vrijeme veoma značajna, nije bitno izmijenila stvarnost. Željeznička pruga Zagreb -  Sisak (1862. g.) znači prvi odlučni zahvat i prodor u negostoljubivu sredinu turopoljskih močvara. Prugu nisu pratili drugi radovi koji bi izmijenili nepovoljne prirodne osobine i kraj učinili pogodnijim za naseljavanje. Veće značenje je imala pruga Dugo Selo – Novska (1894. g.). Ni cesta Zagreb – Velika Gorica – Sisak nije donijela veće promjene. Prometnice su se tradicionalno držale rubnog dijela, gdje su bila prva naselja: izbjegavan je prostrani i periodično plavljeni najniži dio. 
Najveći je zahvat bio gradnja autoputa Zagreb – Novska (1953.g.) Trasa novog puta je smjelije povučena kroz niže i močvarno zemljište unoseći život u ovaj kraj. Koliko je to smjelo pokazalo je nekoliko poplava u ovom kratkom razdoblju. Dalje su važne dopune nove ceste Gradac – Bjelovar, Popovača – Sisak, a Zagreb – Sisak je samo rekonstrukcija stare trase.
Usporedo s gradnjom prometnih arterija idu i druge promjene kojima se mijenja povijesno značenje zavale i dolaze do izražaja nove mogućnosti društvenog korištenja. Industrijski razvoj Siska unosi nove oblike života u najniži dio zavale. Nalazi nafte i plina dali su kraju novo značenje, pogoduju razvitku industrija (Sisak i Popovača), a naročito ovaj kraj uključuju u zagrebački organizam. Razvitak velikog grada traži i stimulira proizvodnju koja je orijentirana na gradsko tržište. Prostrane livade su osnova za rentabilno mliječno stočarstvo, a usporedo se mijenjaju cjelokupna agrarna proizvodnja i način života. Iznos ovih promjena ovisi o jačanju veza sa Zagrebom i taj se proces nije dovoljno sagledao, te se ne poduzimaju odgovarajuće mjere za njegovo nesmetano odvijanje i eventualno ubrzanje. Zavala je po svom položaju u srednjoj Hrvatskoj, ali i po društvenom značenju i funkcijama sve više se povezuju sa Zagrebom, te bi je mogli nazvati i „zagrebačkom“. Smještaj aerodroma, dovodi plina i ulogu u svakidašnjem radu i snabdijevanju odraz su povezanosti Zagreba i zavale. Kao što smo u uvodnom dijelu konstatirali da je Zagreb relativno mlad grad, tako vidimo da je sagledavanje osobina i mogućnosti Zavale srednje Hrvatske novo i još nedovoljno. Ovaj proces se vrši pod utjecajem snažnog gradskog organizma. Izložit ćemo stoga glavne reljefne osobine zavale.  Zavala je geološki dio prostranog pojasa neogenih naslaga, koji se pruža smjerom jugozapad – sjeveroistok od Karlovačke zavale do srednje Podravine. Pojas se dakle pruža u Medvedničkom smjeru, a taj se nastavlja dalje prema sjeveroistoku u reljefu zapadne Mađarske; Bakony gorje, Balaton, Meček i sl. Ovaj smjer se nastavlja i u zapadnim Karpatima. Medvednički smjer zatvara oštar kut sa usporedničkim alpskim pružanjem. Iako smo vidjeli da su u našem kraju gibanja duž medvedničkih linija oživljavala u najmlađoj geološkoj prošlosti, ovi tektonski elementi su u osnovi dosta stari jer se povezuju s Karpatima. Elementi ovog reljefa dolaze do izražaja i u facijesu i u debljini neogenih naslaga.
U Zavali srednje Hrvatske utvrđena je debljina tercijarnih naslaga do 2.500 m (Z. Pletikapić, 1960.), a analogno i u Bilogorskoj Podravini (rezultati nedavnih bušenja i traženja nafte i plina). U susjednoj Mađarskoj debljina postsarmatskih naslaga iznosi i do 3.000 m (M. Pécsi 1960., sl. 3). Ova zona dubokih tercijarnih naslaga produktivna je naftom i zemnim plinom, što povećava njeno društveno značenje i privlači znanstveni interes; faktori značajni za razvitak i daljnju ulogu Zagreba. 
Sl. 3. Dubina postsarmatskih sedimenata u Mađarskoj (prema  Pécsiu)
Različita dubina mladotercijarnih naslaga  ukazuje na nestabilnost i nejednak iznos gibanja starije osnove. Ta gibanja su različito značajna  za današnji izgled kraja. Osobito su važni odnosi  u sjeverozapadnom dijelu sa kojima su povezane prilike  u srednjoj Hrvatskoj. 
Izvršena bušenja u Mađarskoj pokazuju da se starija osnova sastoji iz većeg broja blokova, koji su se u najmlađoj geološkoj prošlosti različito ponašali. Dok su se na pojedinim dijelovima stare stijene izdigle u osamljena gorja, na većim prostorima bilo je velikih subsekventnih spuštanja i gomilanja mlađih naslaga. Zavala srednje Hrvatske je prostor subsekventnog spuštanja i koncentracije tekućica. Moslavačka gora i razlike među pojedinim dijelovima zavale upućuju da se starija osnova sastoji iz više dijelova. I predjeli mlađih subsekventnih spuštanja u zapadnoj Mađarskoj imaju dužu os u smjeru jugozapad – sjeveroistok. Izmjena klimatogenih procesa ogleda se u naplavljivanju Save i drugih pritoka. Razlike među pojedinim rijekama komplicirale su zaravninske odnose i dovele do stanja kojeg smo izložili.
Povijama Vukomeričkih gorica  i Bilogore izdijeljen je pojas tercijarnih naslaga u manje reljefne dijelove. Ove povije su antiklinale dinarskog smjera. Vukomeričke gorice izdvajaju zavalu Crne Mlake i dolinu Kupe, a Bilogora odvaja Podravinu od Zavale srednje Hrvatske. Koncentracija tekućica prema dnu Crne Mlake i Zavale srednje Hrvatske upućuje da su oba dijela u najmlađoj geološkoj prošlosti subsekventno spuštena, to kao i sastav upućuju da su spomenute dvije povije relativno mlađi elementi reljefa, što će pokazati i kasnija morfološka analiza Vukomeričkih gorica. Zavala srednje Hrvatske sa rubnim goricama na sjeveroistoku i jugozapadu predstavlja dakle mlađe elemente u reljefu šire okolice Zagreba.


Žumberačko – medvedničko – kalnički gorski niz. Najizrazitiji reljefni element Zagrebačke regije jesu gorja smjera jugozapad sjeveroistok. Ovaj smjer kao što smo vidjeli dolazi do izražaja i u tercijarnoj zoni na jugoistoku. Okomit smjer savske doline umanjivao je reljefno i društveno značenje ovog gorskog niza, ali je narodna terminologija opravdano ograničavala naziv Posavina na nizinski pojas između slavonskih i sjevernobosanskih gorja. Uzvodno od ovog pojasa širi se otvoreni kraj Zavale srednje Hrvatske, za koji i nema skupnog narodnog naziva. Kao što smo ranije vidjeli u reljefnom mozaiku daljnjeg uzvodnog dijela Sava i nije mogla biti dominirajući element povezivanja.
Gorski niz od Žumberačke gore do Kalnika pruža se usporedo sa spomenutim tercijarnim geološko-morfološkim pojasom između Pokuplja i Podravine. Od dominirajućeg dinarskog smjera na zapadu odvaja se masiv Žumberačke gore, sastavljen pretežno od staromezozojskih dolomita i vapnenca. Iako u rasporedu sastava ima tragova dinarskog smjera, gorje se pruža od jugozapada prema sjeveroistoku. Greben Plešivica – Kozjak tijesno se povezuje sa pružanjem Medvednice (D. Gorjanović 1907.). Gorjanović ovu vezu objašnjava gibanjem duž rasjedina, ali je očito da smjer ovog gorskog niza ima šire značenje i nastavlja se preko Medvednice i Kalnika u zapadnu Mađarsku, povezujući se sa zapadnim Karpatima. Obzirom na ovo šire značenje mogli bi ovaj smjer nazvati i „balatonskim“, ali ćemo se za naš kraj zadovoljiti epitetom „medvednički“.
Medvednica ima složen sustav, preko škriljevačke jezgre, u srednjem dijelu, staložena je debela serija naslaga mlađeg paleozoika, vrlo promjenjivog sastava. Od ovih naslaga sastavljen je sjeveroistočni dio kao i jugoistočne padine gore. Serija krednog fliša prevladava u sastavu sjeverozapadne strane. Staromezozojski dolomiti i vapnenci imaju znatnu ulogu u sastavu krajnjeg jugozapadnog dijela gore, te ovaj sektor i u tom pogledu srodan sa nasuprotnom Žumberačkom gorom.
Druge dvije gore su jednostavnijeg sastava. U Žumberačkoj gori prevladavaju dolomiti i vapnenci, otuda slaba raščlanjenost i gromadni izgled gorja. Jedino u istočnom, samoborskom sektoru imamo raznolik sastav i tu izbijaju nepropusne paleozojske naslage – element koji održava srodnost sa Medvednicom (M. Herak i D. Nedela–Devide, Geološka karta Zagrebačke regije; prilog uz elaborat). Kalnik je sastavljen iz mlađih i manje otpornih tercijarnih naslaga, te su njihovom diferenciranom erozijom zaostala rebra starijih i otpornijih vapnenaca.
Stare stijene srednje i sjeveroistočne Medvednice bitno se razlikuju od svoje okolice. To je potaklo  D. Gorjanovića (1907.) da ovaj prostor izdvoji i priključi starim masama na istoku u tzv. „orijentalno kopno“. Međutim, stare paleozojske naslage imaju znatno učešće i u sastavu samoborskog sektora Žumberačke gore, a otkrivene su i u Marija – goričkom pobrđu. Stara osnova dakle, ima u osnovi mnogo veće prostranstvo nego što bi se moglo zaključiti prema njenoj zastupanosti u sastavu samih gora.
Spomenute razlike u sastavu naročito su značajne za reljefni izgled. Starije jezgre su otpornije i zaostaju kao istaknuti dijelovi, dok se tercijarne naslage jače spiraju i čine društveno važna pobrđa. U Medvednici su zastupljene najraznovrsnije stijene, te je i njen reljef najdinamičniji. Najdinamičniji je srednji dio gore pogodan je samo za šume, jer veliki nagibi, te mala količina i slaba vrsta tla nisu pogodovali krčevinama; okolnosti koje su pridonijele očuvanju danas dragocjenog šumskog pokrova.
Na krajnjem sjeveroistočnom dijelu, između M. Bistrice i Zeline imamo seriju trijaskih vapnenaca i dolomita. Trijaske i kredne naslage izbijaju i u pobrđu sjevernog podgorja, između Toplica i Bistrice. Složen sastav Medvednice upućuje na daleku i nemirnu prošlost kraja (vidi geološki elaborat M. Heraka i D. Nedela-Davide). Međutim smjer pružanja i glavne osobine reljefa ukazuju da su za današnji izgled gore odlučujuća gibanja duž linija smjera jugozapad sjeveroistok. U elementima sjevernog podgorja (pružanja trijaskih i krednih naslaga, zona vulkanskih stijena, smjer dolina i slično) primjećujemo usporednički, Alpski smjer – ovaj sutok dvaju smjerova značajan je za Zagorje kao cjelinu.
U Kalniku se nastavlja nešto izmijenjen medvednički smjer, a njemu se prilagođava i dolina donje Bednje. Kalnik je sav uglavnom sastavljen iz flišolikih paleogenih i neogenih naslaga, ispod kojih izbijaju dva pojasa trijaskih dolomita i vapnenaca i promjenjivih krednih slojeva. Rub gore prema dolini Bednje prate izljevi eruptivnih stijena.
Gorski niz medvedničkog smjera sastavljen je dakle od različitih starijih stijena, koje su rubne prekrivene pojasevima tercijarnih naslaga.
Nejednaka raširenost pojasa tercijarnih naslaga ili njegovo nepostojanje duž pojedinih rubova gorskog niza ukazuju na značenje mlađih tektonskih gibanja. I poremećenost tercijarnih naslaga, uključujući pontske naslage odražava utjecaj mlađih tektonskih pokreta. Promjena facija tercijarnih naslaga odražavaju nemir kraja i u toku njihova taloženja.
D. Gorjanović (1907.) smatra da je do izdvajanja Žumberačke gore i Medvednice došlo tek krajem pliocena. Ova konstatacija povlači značajan problem: koliko je to gibanje utjecalo na položaj i smjer otjecanja Save. Gorjanović dalje tvrdi da je i stepenica smjera zapad istok, koje izdvaja naplavnu ravnicu i pobrđe te prolazi kroz sam Zagreb, rasjedna linija nastala krajem pleistocena; o tome ćemo u posebnim dijelu više govoriti. Termalna vrela i povijesno poznati brojni potresi svjedoče da se ovaj kraj još nije smirio.
Na prijevoju Laza oligocene flišne naslage sastavljaju i sam greben Medvednice. U sjeveroistočnom zelinskom sektoru prevladavaju paleozojski slojevi i na krajnjem dijelu trijaski dolomiti i vapnenci.
Čvorišni prostor između Medvednice, Kalnika i Ivanščice sastavljen je iz mlađih tercijarnih naslaga. Današnji reljefni odnosi su očito mlađi što se ogleda i u mreži tekućica (slika 4). 
Lonjica izvire pod Drvišnicom (556 m), istočnim dijelom Ivanščice i transverzalno se probija prema jugu kroz 180 m više grebene, a ovi su zapadno produženje Kalnika. Očito je smjer otjecanja bio začet u vrijeme, kada su postojali reljefni odnosi koji su to uvjetovali. Neslaganje mreža tekućica i današnjeg reljefa vidimo i na samom Kalniku. Gornji dio Kamešnice i drugih otoka probija se prema jugu kroz Kalničku gredu, što ukazuje da su današnji reljefni odnosi došli do izražaja mlađim procesima diferencirane erozije. Vapnenački niz Kalničke grede zaostao kao otporniji i viši, te su potoci u njemu uspjeli usjeći samo uzane sutjeske. Izloženi elementi ukazuju da su procesi riječne erozije i denudacije u gorskom nizu Žumberačke gore – Kalnik počeli u vrijeme kada su reljefni odnosi bili bitno drukčiji.
Glavnina rijeka srednje Hrvatske teče svojim gornjim dijelovima meridijanski, a neke i cijelom dužinom (Lonja). Pored navedenih primjera kod Lonje i Kamešnice i druge rijeke transverzalno presijecaju gorske grebene. Sutla se probija kroz gorski niz Rudenca (687 m) Koštrun (505 m) te je relativna dubina sutjeske preko 300 m. I gornja Sopotnica probija Kuna goru (520 m), a to još izrazitije kod Kosteljine. Krapinica izvire na padinama Macelja (715 m) i 330 m dubokom sutjeskom protiče kroz greben Strahinčice (847 m). I Očura se transverzalno probija kroz lanac Strahinčica, Ivanščica. Mali potok Graberje probija izoliranu greben Strugaču (376 m). Meridijanski smjer otjecanja i transverzalno presijecanje gorskih kosa značajne su osobine riječne mreže. Ovaj smjer ukazuje da su inicijalni nagibi tome pogodovali i da su tekućice starije (antecendentne) od gorskih kosa, koje su došle do današnjeg izražaja procesima diferencirane erozije, a vjerojatno i tektonskim izdizanjem.
Naprotiv gore Medvedničkog niza su izrazito utjecale na smjer tekućica. Donja Krapina se prilagođava medvedničkom smjeru i u donjem toku skreće prema podsusedskom prolazu. I donja Bednja se prilagođava istom smjeru. I kod Sutle vidimo skretanje analognom onom kod Krapine. Iz ovog slijedi da su mlađi poremećaji medvedničkog smjera bili ne samo intenzivni već i tako brzi da su utjecali na skretanje tekućica. U tom pravcu nisu se vršila detaljna istraživanja, ali bi ona bila od naročitog interesa. 
Prema D. Gorjanoviću, 1907., glavni poremećaji su bili krajem pliocena. Ovu konstataciju potvrđuju detaljna istraživanja u zapadnom Mađarskom gorju, gdje su konstatirani analogni utjecaji na smjer tekućica. Utvrđeno je da su Bakony i Transdunavsko gorje, na potezu od prekomurskog pobrđa do višegradske sutjeske izdignuti krajem pliocena – rodanska orogeceza (M. Pécsi 1960.). Ovim gibanjem je Dunav okrenut u današnji smjer, te je tokom sukcesivnih uzdizanja usječena Višegradska sutjeska. Glavni dio izdizanja izvršio se tokom pleistocena, što objašnjava veliku visinu riječnih terasa. Istovremeno se spuštala mala mađarska nizina kao i glavni dio Panonske zavale.
Studij bušotina (Sl. 3) je pokazao da različiti blokovi izgrađuju osnovu dna Panonske zavale te da se različito ponašaju. Uz izdizanje bilo je i znatnih spuštanja. Debljina postsarmatskih naslaga u maloj mađarskoj nizini iznosi preko 3.000 m, a kod Segedina preko 3500 m. Ova gibanja su utjecala na smjer Dunava i drugih rijeka. Tako je spuštanje tzv. kalečkog bazena uvjetovalo skretanje Dunava prema jugu tek u predrimskom vremenu. Zbog ovih različitih gibanja starije terase Dunava poniru pod Panonsku ravnicu.
Postanak gorskog niza Žumberačka gora i Kalnik bio je u mlađoj geološkoj prošlosti, te predstavlja najmlađi član među gorama šire zagrebačke regije. Istovremeno se spuštala Zavala srednje Hrvatske, gdje su bušenja u istraživanju nafte konstatirala debljinu tercijarnih naslaga do 2.500 m (vidi geološki elaborat M. Heraka i D. Nedela-Davide).
Izdizanje mlađih gora medvedničkog smjera ima veliko značenje za Zagreb i njegovu okolicu. Time je nastala duga, jugoistoku i jugu izložena prisojna strana, veoma pogodna za ranu kolonizaciju, uređenje prometnih veza i smještaj naselja. Nastao je dug fasadni prigorski pojas, pogodan za život i prolaz ali nepovoljan za organizaciju većeg centralnog naselja. Prigorska fasada je bogata povijesnim tragovima, ali je stvaranje većeg centralnog naselja čekalo stupanj razvitka, koji je omogućio valoriziranje okolnih, manje pogodnih prostora.
Spuštanje Zavale srednje Hrvatske uvjetovalo je koncentraciju tekućica. Iako je glavna os zavale medvedničkog smjera, dva transverzalna (sjeverozapad – jugoistok) elementa: Bilogora i Vukomeričke gorice, uvjetuju daljnju reljefnu podjelu tercijarne zone srednje Hrvatske. Dvije povije su antiklinale sastavljene iz mlađih, pliocenih naslaga. Ovim povijama su u pojasu tercijarnih naslaga izdvojene zavale Crne Mlake i srednja Hrvatska, te srednja Podravina. Po svemu izgleda da se istovremeno vršilo pomlađivanje masiva Moslavačke gore (489 m).
Zagorje. Naziv Zagorje, kao što i etimologija imena pokazuje, nastao je kao posljedica društvenih odnosa, koji su bili u vrijeme, kad je pregled prostornih jedinica bio slabiji, a njihove međe neprecizne. Nećemo se upuštati u problem prostornog ograničavanja, već ćemo imati u vidu kraj, koji se reljefno dobro izdvaja i naročito je značajan za širu Zagrebačku okolicu.
Sa morfološkog stanovišta obraditi ćemo kao Zagorje trokutasti prostor između Medvednice na jugoistoku i gorskog niza Ivanščice (Ivanščica, Strahinčica i Kuna gora) na sjeveru. Kao zapadna međa uzimaju se Sava i Sutla, što ne odgovara reljefnim odnosima. Očito je da Bizeljsko prigorje čini dio ove trokutaste cjeline. Pri objašnjavanju reljefa imati ćemo u vidu cijeli prostor do padina Žumberačke gore na zapadu. Dakle, u ovom razmatranju imati ćemo u vidu cijeli prostor između Medvednice na jugoistoku, niza Ivanščice na sjeveru i gorja Bohor-Orlica na sjeverozapadu i Žumberačke gore na zapadu.
Trokutasti izgled je glavna značajka Zagorja. Taj oblik je posljedica sukoba alpskog i medvedničkog smjera. Ranije smo konstatirali da su elementi reljefa medvedničkog smjera veoma mlađi. Vidjeti ćemo dalje da se ta konstatacija potvrđuje i u Zagorskom prostoru. Kombinacija reljefnih elemenata, vezanih za spomenuta dva smjera značajna je za Zagorje.
Iz Posavskih gora susjedne Slovenije nastavlja se u naš kraj alpsko pružanje i ono se odražava u rasporedu stratigrafskih članova. Alpskim smjerom se pruža i tercijarna zona duž donje Krke. Medvednički smjer Orlice je prvo odstupanje od usporedničkog pružanja, dok Medvednica čini veoma izrazitu jugoistočnu među kraja. Glavnina reljefnih elemenata u nižim dijelovima Zagorja odstupa od alpskog pružanja.
Usporednički teče samo donja Krka, koja je van našeg promatranja, a vidjeli smo da je njezin smjer određen mlađim tektonskim gibanjima. U našem kraju samo mali dijelovi dolina imaju alpsko pružanje, što ukazuje da inicijalna alpska tektonika i građa imaju neznatno značenje u evoluciji reljefa Zagorja.
Mnogo je značajnije da kod tekućica prevladava meridijanski smjer, tj. okomit na alpsko pružanje. Ranije smo vidjeli da se tekućice transverzalno probijaju kroz uzvišenja alpskog smjera, a ova su uglavnom vezana za otpornije stijene. Iz toga slijedi da je sadašnji reljef došao do izražaja diferenciranom erozijom tj. da je on sekundarna pojava. Istaći ćemo neke karakteristične primjere.
Mlađom erozijom tekućica otkrivena je alpska građa i nastao pomlađeni reljef ovog smjera. Nestinjšćica, izvorišni krak Sutle izvire u tercijarnim naslagama nedaleko od Dravinje. Nizvodno se Sutla 300 m dubokom sutjeskom probija kroz greben Rudenca-Kostrun, sastavljen od trijaskih dolomita i vapnenaca. Nizvodno od toga otječe Sutla iz Kumrovačke zavale (190 m) kroz 300 m duboku sutjesku Zelenjak između Cesarskog brijega (509 m) i Kunšprega (598 m). Analogne pojave imamo i kod drugih zagorskih rijeka. Kosteljina izvire na sjevernoj strani i prema današnjim reljefnim odnosima nenormalno se probija sutjeskom u smjeru juga kroz otpornije trijeske vapnence i dolomite Kuna gore. Maceljčica izvire u pobrđu Haloza sastavljenom iz tercijarnih naslaga, otječe prema jugu u Krapinicu koja se uzanom i dubokom sutjeskom probija kroz viši greben trijaskih vapnenaca i dolomita. Denudacija i erozija su otkrili, a potoci Šikad i Velika rijeka usjekli sutjesku kroz usporednički greben Strugače. Ovo neslaganje između današnjih crta reljefa i smjera otjecanja ne može se objašnjavati regresijskom erozijom, jer su padine prema Dravinji, Dravi i Bednji strmije te bi njihovi pritoci imali uvjete za brže usijecanje i probijanje razvodnica. Naprotiv, radi se o općoj pojavi, koja upućuje da je ustaljivanje riječne mreže starije od pomlađenog reljefa, u kome je došla do izražaja priroda stijena. Zagorski prostor je rijetko bogat sutjeskama od kojih su neke epigenetskog karaktera, tek ovaj element zaslužuje i odgovarajuću pažnju.
Erozijom i denudacijom pokrova tercijarnih naslaga i otkrivanjem starijih i otpornijih stijena u čijem pružanju dolazi do izražaja alpska građa modificirani su djelomično i smjerovi tekućica npr. Sutle između Trilična i Frislina, izvorišnog dijela Kosteljine potoka Futkorca, - izvorišnog kraka Krapinice, dolina Toplice i dr.
Analogne pojave nalazimo i na Kalniku. Iako je gora mlađim pokretima dobila medvednički smjer (jugozapad-sjeveroistok) mlađim i oživjelim procesima diferencirane erozije otkriva se alpska građa. Niz greda sastavljenih iz trijaskih vapnenaca i dolomita i prosječeni sutjeskama pruža se alpski tj. usporednički. Na Kalniku se očito vidi kako je medvednička, odnosno balatonska tektonika sekundarna i mlađa.
Današnji odnosi reljefa i riječne mreže mogu se najvjerojatnije objasniti na taj način što se smjer otjecanja inicirao na reljefu koji je tome pogodovao. Razvodnice su imale alpski smjer, istok-zapad, i vode su od njih otjecale meridijanski. Zemljište je bilo u takvom stadiju uravnjavanja da otpornost stijena nije odlučivala u izgledu kraja. Mlađim gibanjima oživjelo je usijecanje tekućica i diferenciranim denudacijskim i erozijskim procesima došla je do izražaja otpornost stijena.
Sutjeske u otpornijim stijenama mnogostruko su značajan i atraktivan element Zagorskog pejzaža. Za sada je najpoznatija sutjeska Zelenjak, jer je Zagrebu najbliža i ima određeno značenje u novijoj povijesti, ali sutjeska Kosteljina, Krapinica, Očura i druge su isto tako značajni oblici. Na povijesno značenje sutjeski ukazat ćemo na drugom mjestu. Za sada potrebno je  naglasiti da sutjeske presijecaju elemente alpskog pružanja.
Za opći izgled i evoluciju reljefa „zagorskog trokuta“ odlučujuće značenje ima Medvednica, koja je najizrazitija međa kraja. Mladost ovog reljefnog elementa dolazi do izražaja kako u izgledu tako i osobinama mreže tekućica. D. Gorjanović (1907.) je naveo stratigrafsko-tektonske elemente koji dokazuju mladost gibanja duž sjeverozapadne padine Medvednice.
Gornje pliocenim, rodanskim gibanjima izdignuta je Medvednica i pokreti su bili naročito intenzivni duž sjeverozapadnog podnožja, gdje je D. Gorjanović utvrdio poniranje cijele serije tercijarnih naslaga, na potezu Podsused-Jablanovac. Izdizanjem Medvednice i spuštanjem duž njenog sjeverozapadnog ruba utjecalo je na smjer otjecanja Krapine i koncentraciju riječne mreže prema susedgradskom prolazu.
Nakon gornje pliocenskih gibanja, kojima je nastala Medvednica fiksirala se dakle, današnja riječna mreža prema kojoj su se razvijali najmlađi elementi reljefa. Spuštanja oko donje Krapine utjecala su i ojačala usijecanjem pritoka. Oživljavanje erozije bilo je mnogo jače na starijim stranama bliske Medvednice. Međutim, nema tragova intenzivnije erozije i probijanja razvodnica. Razvodnica je na Medvednici veoma dobro u reljefu izrađena što se odrazilo i u toponomastici nazivom „Sljeme“.
Iz ovoga slijedi da spomenuta neslaganja reljefa i riječne mreže nisu posljedica najmlađe faze pomlađivanja reljefa.
Utjecaj gibanja rodanske orogeneze i položaj Krapine uvjetovali su asimetričan razvitak zagorskog reljefa. Desno, sjeveroistočno i sjeverno porječje je ne samo prostranije već je tamo i širi pojas tercijarnih naslaga – prigorje Ivanščice. Na ovim naslagama je riječnom erozijom izmodelirano široko i blago nagnuto „prigorje“ (I. Crkvenčić 1957.). Prigorje je sa sjevera zaštićeno nizom Kuna gore, Strahinčice i Ivanščice. Ovo prigorje čini glavni dio Zagorja i spada među najatraktivnije pejzaže te vrata u Hrvatskoj. Prigorski pojas prema zapadu izlazi iz našeg kraja te se nećemo na njemu duže zadržavati. Značajno je istaći da su u ovom prigorskom pojasu usječene otvorene meridijanske doline Horvatske, Kosteljine, Krapinice, Velike reke, i sl., a između njih su uzdužna i relativno blaga rebra.
Lijeva medvednička strana mnogo je uža, reljefnija i nepravilnija. Pritoci su kraći i njihov pad veći. Nenormalan položaj Krapine kao glavne rijeke dolazi do izražaja već u gornjem dijelu, meridijanskog smjera. Ovaj dio Krapine pruža se usporedo sa desnim pritocima i gornjim tokom Lonje. Gornji dio spada dakle u istu grupu inicijalnih, meridijanskih tekućica. Iz razvodnog, Hraščinskog pobrđa prema Lonji otječe više tekućica nego prema Krapini.
Kad Krapina kod Konjščine promjeni svoj smjer i skrene prema zapadu odnosno jugozapadu, uočava se izrazita razlika između blago nagnute desne, prigorske strane i dinamičnog složenog reljefa na lijevoj, podgorskoj strani. Bistra i Toplice disicirale su podgorski reljef, te usjekle prema pružanju i izgledu složene doline, pri čemu su ogoljene stijene starije podloge. Ovaj podgorski kraj ulazi u naše uže područje, koje ćemo naknadno detaljnije upoznati.
„Zagorski trokut“ je reljefno čvorišni i veoma zanimljiv kraj.
Od gorskih međa najizrazitija je ona na jugoistoku tj. Medvednica. Vidjeli smo da je ona i po svom postanku veoma mlada. Medvednica nije privlačila ni u doba jače društvene povezanosti sa gorama. Naprotiv, sjeverne granične gore su prosječene brojnim sutjeskama, koje su od davnih vremena bile važni prolazi. Pored ovih prolaza razvijena su i prva središnja naselja. U doba većeg značenja gorskih proplanaka, život se okupljao podnožjem ovih alpskih gora, a žarišta su mu bila pored prolaza kroz sutjeske. Otuda uloga okupljanja koju su vršile gore niza Ivanščice i njihovo tradicionalno regionalno značenje.
Agrarna revolucija i daljnje faze razvitka pomjerili su centre života prema dolini Krapine i njenih pritoka. Snažan razvitak Zagreba, te uređenje prometnih veza skreću i povezuju kraj sa gradskim središtem. Ne samo da Zabok dobiva veće značenje od Krapine, a Veliko Trgovište postepeno zasjenjuje Pregradu, već se na vratima Zagorja ubrzano razvija Zaprešić, koji se već povezuje sa zagrebačkom aglomeracijom. Sukob tradicije kraja sa samostalnim osobinama života i procesa tješnjeg i jakog povezivanje sa Zagrebom – to je glavna osobina suvremenog zbivanja. Kuda stvari idu, to svaki dan postaje očitije, a time se uspostavlja sklad između mlađeg reljefnog modeliranja, naziva kraja i njegove povezanosti sa Zagrebom.
Šira okolica Zagreba reljefno je složen kraj, što je u skladu sa tektonskim čvorišnim položajem, građom zemljišta i procesima egzogenog modeliranja. Najveći reljefni element je Zavala srednje Hrvatske, s njom srodan prostor se proteže od donjo-kupske zavale do srednje Podravine. Naročito je važan reljefni nastavak u Posavini. Niski močvarni kraj je u ranijim uvjetima bio male vrijednosti i nije pogodovao stvaranju i razvitku jačeg središnjeg centra. Zahvati nakon tehničke revolucije, u početku sporo i slabije, a u novije doba sve brže i intenzivnije, mijenjaju kraj i povećavaju njegovo društveno značenje. Te promjene su naročito važne za Zagreb i tijesno povezane sa njegovom funkcijom.
Novim radovima, osobito bušenjima (nafta, plin i melioracioni zahvati) dobiti će se potrebni podaci, koji će biti značajni za znanstveno razumijevanje evolucije prostora i njegovo praktično korištenje. Sada raspoloživi materijal je skroman, jer iz spomenutih razloga kraj nije privlačio potrebnu pažnju.
Gorski niz Žumberačka gora – Kalnik pruža se smjerom spomenute zavale tj. jugozapad – sjeveroistok. Ovaj reljefni element čini središnji pojas šire zagrebačke okolice i s njime su povezani postanak i razvitak našeg grada. Gorski krajevi ne pogoduju razvitku većeg središnjeg centra, a prema tome ni Zagrebu. U našem slučaju gore su male, te ni po svojim dimenzijama ni drugim osobinama nisu mogle dati osnovu ni za specifično gospodarstvo, npr. stočarstvo sitnog zuba. Vredniji su niži i rubni pojasi sastavljeni iz tercijarnih naslaga. Za ove naslage su vezana „prigorja“ na prisojnim i „podgorja“ na osojnoj strani. Prigorja su društveno mnogo važnija, ali su kao i gore međusobno razbijena, i nisu mogla dati snagu za razvoj jačeg središnjeg naselja.
Kao što ime kaže „Zagorje“ je dobilo ime od drugog važnijeg kraja, u ovom slučaju prigorja Medvednice, odnosno Zagreba koji se u tom pitomom pojasu razvija. Zagorje, također nije moglo pružiti osnove za razvitak većeg središnjeg centra. U skladu sa imenom Zagreb je za Zagorje imao značenje veće nego što je slučaj obratno. Relativno malo značenje unutrašnje povezanosti Zagorja vidi se u tome što se u najvećim i relativnom povezanom prigorju Kuna gore, Strahinčice, Ivanščice nije razvilo znatnije i jedinstveno središnje naselje.
Suprotno povoljno geografskom položaju koji smo izložili u prvom dijelu i iz čega proisteče noviji nagli razvoj Zagreba, sklop reljefnih elemenata šire okolice nije pogodovao razvitku središnjeg naselja. Tek razvijen grad mijenja i valorizira prirodne osobine okolice i daje im novu vrijednost, ovo naročito vrijedi za nizine na dnu Zavale srednje Hrvatske. U slijedećem poglavlju ćemo detaljnije upoznati reljefne osobine uže okolice, na kojoj se sam grad razvija ili se vrši intenzivna prigradska transformacija.        


RELJEF UŽE REGIJE
Uvod. Kao užu regiju Zagreba zahvatili smo prostor koji odgovara teritoriju kotara, u doba kad su ova istraživanja počela. Mi ćemo uzeti u obzir i prostor do Karlovca i Siska, jer su njihove funkcije i problemi tijesno povezani sa Zagrebom i već sada se ne mogu odvojeno rješavati. Iako su oba spomenuta grada i po novoj podjeli sjedište kotara, oni će i dalje svoje funkcije sve jače povezivati sa Zagrebom i na taj način prenositi utjecaj glavnog grada. Preko ovih sekundarnih centara dalje se prenosi metropolitanska povezanost zagrebačke aglomeracije. Ovaj proces je potrebno naglasiti, jer je on u suprotnosti sa prirodnim uvjetima, koji su ga dugo usporavali, a i onemogućavali. Između Siska i Karlovca s jedne i Zagreba s druge strane prostiru se prirodno nepovoljni krajevi močvara, Crne Mlake i Turopolja. Veza između Karlovca i Zagreba još uvijek zaobilazi močvare Crne Mlake. Željeznica je smjelo povučena (1862.) ravnim pravcem između Zagreba i Siska, međutim to nije ni nakon 100 godina učinjeno sa rekonstruiranom cestom.
Društveni razvoj i potreba traže, a suvremena tehnička sredstva omogućuju da se nepovoljna prirodna sredina izmjeni i privede odgovarajućoj koristi. Suvremena cestovna veza Zagreb – Karlovac najveća je potreba i u državnim razmjerima, te se planira močvarnim i danas teško prohodnim krajem duž Kupe. Ova cesta će ne samo približiti dva centra čije se funkcije kombiniraju i dopunjuju, već će dati novu vrijednost i ulogu kraja kroz koji će prolaziti. Slično se pokazuje i sa cestom Zagreb – Sisak, te traži ne samo intenzitet veza između dva grada već i današnje značenje kraja koji je između njih.
U našim izlaganjima biti će obuhvaćene i Vukomeričke gorice koje su zapravo u neposrednoj blizini grada (most Slobode –Dragonožec 14 km) ali se to u današnjim uvjetima slabo osjeća. „Dragonožec“ je do jučer bio prema Zagrebu dalje od Novaka, primijetio je jedan domaći čovjek. Slabe veze kroz šumski močvarni pojas otežavale su uspostavljanje potrebnih odnosa između Zagreba i Vukomeričkih gorica. Sigurno će se u skoroj budućnosti Vukomeričke gorice navoditi kao primjer kraja koji je bio prostorno tako blizu velikog grada dok su međusobne veze bile minimalne.
Osvrnuti ćemo se i na dolinu Kupe između Lasinje i Petrinje jer je ovaj sektor od osnovne važnosti za budući život Zagreba. U ovom dijelu Kupe teče smjerom zapad – istok, a na lijevoj strani, prema Vukomeričkim goricama širi se prostran i pitom prisojni pojas, veoma pogodan za rekreacijsku ulogu, što je nužno velikom gradu. U ovom sektoru Kupa teče relativno sporo. Obale su dosta visoko te nema većih razlijevanja. Uz to je Kupa najmanje onečišćena rijeka u bližoj okolici Zagreba, a postoje uvjeti da se ta prednost i sačuva. I manje brane mogu stvoriti znatne zaravanine ujezerene vode, što bi rekreacijsko značenje rijeke znatno povećalo i okolni kraj pretvorilo u svojevrsnu „zagrebačku rivijeru“. Gradnja modernih prometnica u južnom smjeru je mnogostruka i neodložna potreba, a njihova je velika prednost da će na obostranu korist Zagrebu približiti pitomo donje Pokuplje. Kao što vidimo poznavanje južnog sektora je od najveće važnosti za Zagreb i to će se daljnjim razvitkom pojačavati.
Zahvat u istočnom smjeru tj. u Zavalu srednje Hrvatske je, vjerojatno i prema današnjim odnosima, nedovoljan. Širenje gradskih utjecaja je u ovom smjeru najdinamičniji. Zahvaćen je samo kraj do pobrđa kod Križa.
Željeznička veza, a naročito autoput su snažno i mnogostruko povezali istočnu ravnicu sa Zagrebom; tome treba dodati značenje plina i nafte koji odavde pritječu gradu  i imaju ključno značenje u njegovom životu i funkcijama. U ovom sektoru su potrebni i najveći zahvati da bi se njegove mogućnosti valorizirale i kraj organski povezao sa središnjim centrom. Blizina je važan činilac u rješavanju potreba velikog grada. Mnogo diskutirani i već znatno diskreditirani problem melioriranja Lonjskog polja dobiva najnovijim razdobljem novi vid i prioritet. To nije običan prostor već dio okolice velike gradske aglomeracije, koja unosi nove navike i pruža snage za rješavanje problema. Do jučer relativno nevrijedan sektor gradske okolice, postaje možda najvažniji za funkcioniranje i daljnji razvitak Zagreba. U ovom sektoru će kompleksni geografski utjecaj velegrada biti najizrazitiji.
Vjerojatno će izgledati da je sjeverozapadni, Zagorski sektor prema ustaljenim navikama malo zahvaćen, naročito nakon ukidanja Krapinskog kotara i jačeg administrativnog povezivanja sa Zagrebom. Izgleda nam da je ovako ograničenje obzirom na dinamiku procesa dosta opravdano. Međa prema Sloveniji znatno ograničava i utječe na funkcije Zagreba na sjeverozapadnom sektoru. Agrarno prenaseljeno i relativno siromašno Zagorje snažno je upućeno na Zagreb i ta će ovisnost i dalje jačati. Prirodna osnova ne pruža mnogo mogućnosti da se u samom kraju nađu novi izvori i tako riješi gospodarski i socijalni problem. Zagorski prostor je ne samo upućen na Zagreb, već se pod utjecajem ove povezanosti vrši i unutrašnje zoniranje. Težište života prelazi u južne nizinske dijelove koji lakše održavaju veze sa Zagrebom, čija aglomeracija već prelazi u zagorski prostor (Zaprešić). Opravdano je dakle odvojiti i bolje upoznati južni sektor Zagreba.
Zagreb će svojim utjecajem bitno mijenjati osobine i valorizirati mogućnosti prirodno bogatijih dijelova svoje južne i jugoistočne okolice. Ovako ojačani i razvijeni organizam biti će u stanju da još više i uspješnije rješava i probleme Zagorskog sektora.
Gorski pojas ima znatnu ulogu u životu grada. Uvjetima razvijenog prometa veliki grad može koristiti rekreativno sanitarne pogodnosti planinskih krajeva i na većim daljinama, orijentirajući se prema prednostima koje pružaju. Velika je  prednost gora medvedničkog niza (Medvednica i Žumberačka gora) da su u neposrednoj blizini grada, te se mogu koristiti za svakidašnju rekreaciju, što se već vrši. Pobrđa, osobito prisojna imaju izuzetne rezidencijalne prednosti te ćemo im posvetiti odgovarajuću pažnju.
U našem izlaganju bit će obuhvaćen prostor od oko 5.800 km2. Na ovom  prostoru ćemo prema redu veličine izdvojiti tri elementa: ravnice, pobrđa i gore. Tim redom ćemo ih obraditi, jer će nam na taj način njihove osobine biti razumljivije, pošto polazimo od elemenata koji su nastali u mlađe doba te je lakše rekonstruirati uvjete postanka i evolucije. Elementi reljefa nisu ovim redom dolazili do izražaja u današnjem razvitku grada i to ćemo u izlaganjima istaći, jer je to za Zagreb i naročito značajno.


Ravnice  (R)
Upoznati ćemo one dijelove koji se ističu svojom uravnjenošću i međusobno su povezani tj. ravne dijelove duž rijeka. U našem kraju ovaj element reljefa ne prelazi visinu od 170 m i to u krajnjem sjeverozapadnom dijelu kod Krškog, a u Hrvatskoj  ostaje ispod 150 m. Ravnice su najprostraniji element reljefa u našoj regiji, a za život i širenje grada najvažnije. To u prvom redu vrijedi za ravnicu duž Save. Međutim prilike nisu uvijek bile takve. Prostrani dijelovi Savske ravnice bile su periodično plavljeni, obrasli barskom vegetacijom te su na njoj bili ugroženi ne samo kulture već i naselja.
Do promjena je došlo uvođenjem odgovarajućih kultura (kukuruz) i tehničkim radovima koji su zaštitili polja i naselja.
Proces transformacije još nije završen i poplave su do nedavno ugrožavale i sam grad, koji se tek gradnjom željeznice počeo spuštati na prisavsku ravnicu. Godine 1921. savska poplava je dopirala gotovo do kazališta; odlučni zahvati su učinjeni tek gradnjom autoputa (1953.) i najnovijim radovima koji su savske vode u gradskom sektoru suzili u racionalne granice.
Prisavska ravnica (RS). Na prisavskoj ravnici ima različitih elemenata reljefa. Savsko korito prati niži ravničarski dio, koji je ugrožen povremenim poplavama. Ovaj se pojas mijenja i suvremenim riječnim procesima. Na njemu rijeka povremeno taloži i erodira svoje naplavine, te mijenja položaj korita. Vidimo dakle, da ova ravan odgovara današnjem položaju rijeke koja je mijenja i obnavlja te je nazivamo „aluvijalnom ili naplavnom“. Za ovaj mlađi promjenjivi i povremeni poplavljeni pojas upotrebljava se i lijep naziv „poloj“ (Podravina i Posavina). Vidjeti ćemo da je prisavska aluvijalna ravnica različita u pojedinim dijelovima. 
U dijelovima savske doline imamo rubom aluvijalne ravni višu zaravnjenu stepenicu ili terasu. Ovi oblici su veoma važni ne samo radi upoznavanja evolucije doline već i u društvenom životu. Na savske terase ćemo se s toga posebno osvrnuti.
Savska aluvijalna ravnica (RSa). Ulazeći u naš uži prostor, Sava nizvodno od ušća Sutle meandrira., što je posljedica različitih uzroka. Sava i danas donosi dosta šljunka, taloži ga u koritu, a promjenom protoka i vodostaja mijenja položaj matice, a konačno i korito. Melioracijskim radovima radi zaštite okolnih polja pomicanja korita su svedena na uži pojas.
Ranije smo vidjeli da Sava pod oštrim kutom udara u padine Sjevernjaka kod Podsuseda, što usporava otjecanje, osobito pri visokim vodama te uvjetuje bočno pomicanje korita. Ulijevanje Krapine ne vrši veći utjecaj, jer je pritok prema glavnoj rijeci relativno nesmetan, a uz to sporedna rijeka donosi samo fini mulj.
Značajno je da je ravnica na desnoj strani viša (oko 3m). Uzrok nije dovoljno jasan. Kako rijeka više meandrira i snižava lijeva strana može se pretpostaviti da su sadašnji odnosi mlađi.
Dalje uzvodno Sava se približava padinama Žumberačke gore, iako iz tog pravca prima dva pritoka: Breganu i Gradnu. Ovo pribijanje uz padine Žumberačke gore ne može se pripisati malim nanosima Sutle, jer analognih pojava nema ni kod Krke ni kod Krapine. Položaj korita Save kao i nepostojanje tercijarnih naslaga duž gorskog ruba između Brežica i Samobora ukazuju da je to mlađa tektonska linija. Pribijena uz padine gore, Sava transportira i nanose svojih pritoka te njihova ušća potiskuje nizvodno; jedino je plavina Bregane neznatno došla do izražaja u reljefu. Mladost i izrazitost međe između Žumberačke gore i prisavske ravnice značajni su za razumijevanje evolucije reljefa uže okolice Zagreba.
Naročito su važne razlike između pojasa duž korita i rubnih dijelova aluvijalne ravnice. Duž periodičnog plavljenja i djelomično barovitog pojasa oko korita imao obrađenu prisavsku zonu i na njoj su glavna naselja. Međutim, na rubovima aluvijalne ravni prema okolnom pobrđu ili terasi imamo močvarne dijelove sa slabijim otjecanjem npr. veći prostor oko Rakovice i manje dijelove oko Svete Helene, a na lijevoj strani oko Harmice. 
Takve zaravanine su uglavnom meliorirane. Sa ovim zaravninama su tradicionalni livadarski prostori.
Gornja razlika je posljedica nejednakog sastava aluvijalne ravnice, odnosno porijekla nanosa iz kojih je sastavljena. Uži i ocijeditiji prisavski pojas je nastavljen iz šljunkovitih nanosa Save, preko kojih je deponiran mlađi sloj mulja i humusa. Šljunkoviti sastav omogućava dreniranje zemljišta, te do zaravninskog zabarivanja dolazi samo izuzetno. U rubnim dijelovima su nataložene naslage finog mulja, koje teško propuštaju vode padalina i one su nanijete sa okolnih padina, te lako dolazi do zabarivanja.
Aluvijalnu ravnicu su dakle nataložili Sava i njeni manji pritoci. Različito porijeklo iz nanosa ogleda se u vrsti materijala i osobinama aluvijalne ravnice. Sava donosi grublje šljunkovite nanose i u većim količinama, dok manji pritoci talože samo fini mulj. Ova razlika će biti značajna i za ostale dijelove aluvijalne ravnice, te ćemo se na nju redovito osvrtati. 
Oko dva kilometra širokom uzinom aluvijalne ravnice, između Susedgradskog brijega i Rakitske terase, povezuje se uzvodni dio aluvijalne ravnice sa nižim u neposrednoj okolici Zagreba. Ovaj niži dio aluvijalne ravnice nazivati ćemo Zagrebačko polje. Naziv više popularan u ranije doba, kad su gradovi u svom snabdijevanju bili ovisniji o neposrednoj okolici. Veza između aluvijalne ravnice Zagrebačkog polja i uzvodnog dijela je neobična, te zahtijeva objašnjenje.
Sava pod oštrim kutom udara u padine Sjevernjaka i potkopava. Trebalo je izvršiti goleme radove da se osiguraju željeznička pruga i cesta, kako protiv potkopavanja Save tako i kliženja padina. Malo je mjesta gdje je riječno potkopavanje tako izrazito i društveni zahvat tako smjeli. I pored ovog snažnog rubnog podsijecanja naplavna ravnica je uzana, što upućuje da su današnji odnosi mlađi i proces nedovoljno odmakao.
Nenormalni odnosi između uzvodne prisavske ravnice i dijela pred Zagrebom očita je i u širem okviru. Aluvijalna ravnica je u uzvodnom dijelu široka (između Samobora i Susedgradskog brijega 9 km), ali je prema nizvodnom dijelu zatvorena grebenom Kozjaka (302 m) od oko 160 metara relativne visine i stepenicom Rakitske terase, visokom oko 15 m. Dok se rub Žumberačkog gorja, uzvodno od Rakovice pruža sjeverozapad-jugoistok, greben Kozjaka i stepenice terase pružaju se jugozapad-sjeveroistok.
Nenormalni položaj kozjačko-rakitske barijere i njihova reljefna svježina upućuju da su to sekundarni i mlađi elementi. Ovaj zaključak se slaže i sa drugim elementima reljefne slike u okolici Zagreba, o čemu smo ranije govorili.
Dva dijela u kozjačko-rakitskoj barijeri: greben Kozjaka i Rakitska terasa, ukazuju da su gibanja duž ovog transverzalnog pravca vršena u dvije faze i da je današnji položaj Save relativno mlad. Sadašnje stanje je nastalo poslije izdizanja Rakitske terase, koja nije samo rezultat klima-morfogenetskih procesa, već i mlađih gibanja. Izbijanje krednih naslaga u osnovi Kozjaka i tercijarnih u stepenici Rakitske terase, svjedoče o tektonskoj prirodi ovog transverzalnog reljefnog elementa. Mlađa transverzalna gibanja duž linije Kozjak – Sjevernjak uvjetovala su usijecanje Save, njeno pomjeranje u lijevo te intenzivno potkopavanje lijeve obale. Kratkoća vremena nije dozvolila da ovaj proces dođe do jačeg reljefnog izražaja. Smjer pružanja stepenice Rakitske terase i njen oblik ukazuju da ju je Sava u nedavnoj prošlosti modelirala. Utjecaj transverzalnog gibanja vidjeti ćemo i u elementima reljefa nizvodnog dijela prisavske ravnice.
U Zagrebačkom polju, kako nazivamo proširenu ravnicu između Medvednice i Vukomeričkih gorica, Sava se široko razlijevala, te aluvijalna ravnica ima složene osobine. Jugoistočni rub je određen stepenicom terase koja je nastavak Rakitske, Na ovoj stepenici su sela Rakitje, Kerestinec, Stupnik, Brezovica i Obrež. Naprotiv, na lijevoj strani aluvijalna ravnica dopire do prigorskog pobrđa, a zatim prelazi u močvaran kraj oko Lonje gdje je najniži dio Zavale srednje Hrvatske. Uzvodno složena dolina prelazi dakle kod Zagreba u otvorenu zavalu, a uzana aluvijalna ravan se širi u prostranu nizinu. U smjeru otjecanja možemo razlikovati dva dijela ravničarskog prostora: sjeverozapadni i jugoistočni. Sjeverozapadni, trokutasti dio ravnice ili Zagrebačko polje u užem smislu dopire do linije Mraclin – Rugvica. U ovom dijelu bitno značenje imaju šljunkoviti nanosi koji su ocjediti i bili su pogodni za rano naseljavanje. Ovaj element je veoma značajan za prošlost i sadašnji život Zagreba. Raspoloživi profili pokazuju da šljunkovite naslage dopiru do dubina od 15 – 20 m (Sl.  ). Šljunkovite naslage nizvodno postaju dublje što upućuje na mlado opuštanje prostora.
I pored tanjih zona finijeg pijeska i gline, šljunkovite naslage ukazuju da su staložene u kontinuiranoj fazi akumulacije. Akumulacija ovih naslaga kao da nije prestala. Obzirom na promjene klima morfogenetskih procesa, normalno bi bilo da se rijeka usijeca u nanosima starije akumulacije, koja bi odgovarala posljednjem pleistocenom zahlađenju (oledba Würm). Za vrijeme ledenog doba visoki izvorišni planinski krajevi bili su pokriveni ledom koji je razarao podlogu i stvarao mnogo raznolikog trošnog materijala. Vode otapanja su prenosile rastrošni materijal nagomilan pred ledenjacima i ponovno ga taložile u nizvodnim dijelovima dolina. U nizvodnim dijelovima je dakle prevladavalo zatrpavanje dolina odnosno akumulacija. Ljubljanska zavala je znatnim dijelom ispunjen grubim šljuncima koji su preneseni i u niže dijelove savske doline. Obilne vode pleistocenske Save prenosile su šljunak kroz sutjeske u Posavskim gorama i taložile ga u Krškoj zavali i dalje nizvodno.
Kad su lednici otopljeni i smanjena količina rastrošnog materijala ta razlika između visokih i niskih riječnih voda počela su Sava usijecati u ranijim nanosima i prilagođavati svoje korito novim uvjetima. Kod Radovljice je sadašnje korito oko 100 m usječeno u nekadašnjoj šljunkovitoj naplavnoj ravnici. Sava se u Ljubljanskom polju usijeca u 15 m višoj šljunkovitoj zaravni. I u nizvodnom dijelu imamo tragove izrazitih i viših  šljunkovitih nivoa. Visine su promjenjive zbog smjera sutjeski i proširenja, što je utjecalo na intenzitet zatrpavanja.
U Zagrebačkom polju dakle mlađa šljunkovita serija dopire do veće dubine što se ne bi moglo objasniti osobinama prvobitnog uzdužnog profila u doba akumulacije, tj. posljednje oledbe (najhladnije pred 35000 godina). Uzdužni profil se u ovom dijelu ugiba prema dolje te su mlađe taložine deblje. Naprotiv, u savskoj sutjeski kod Zidanog Mosta rijeka se usijeca u kamenoj osnovi. Šljunkovite naslage su u obliku podova zaostale na stranama doline kroz Posavske gore.
Navedene činjenice upućuju da su se dno doline i naslage taložene u sektoru Zagrebačkog polja spuštali u najmlađoj geološkoj prošlosti. Posljedice spuštanja su dosta izrazite; odražavaju se ne samo u dubini naslaga već i u zaravanskom izgledu kraja.
Na Savskoj naplavnoj ravnici u Zagrebačkom polju postoji razlika između pojasa duž korita i prostranih dijelova. Pojas duž korita je sastavljen od šljunka i prekriven tankim slojem humusa, otuda dobra ocjeditost, značenje je ovih naslaga kao vodnih retencija i vrijednost kao građevinske osnove. Naprotiv, rubni dijelovi su prekriveni debljim slojem finijih naplavina koji slabije propuštaju vodu padalina i uvjetuju zaravninsko zabarivanje. Takve močvarne osobine nalazimo duž Lomnice, nizvodno od Zadvorskog i na lijevoj strani naplavne ravnice oko Stenjevca.
Šljunkovite naslage Zagrebačkog polja nanijela je Sava i najviše taložila duž ovog korita. U rubnim dijelovima su pored Savskih poplava i manji pritoci nanosili glinovite naplave. Paralelni tok Lomnice i drugih pritoka ukazuju da je Sava nanosila mnogo više od usporednih rijeka, što je uvjetovalo otjecanje posljednjih duž ruba ravnice i usporedo sa glavnom rijekom.
Nizvodno, odnosno jugoistočno od linije Mraclin - Rugvica, prilike se znatno mijenjaju. Šljunkoviti pojas uz Savu znatno je sužen. Pojas je i dalje relativno ocjedit i na njemu su glavna obradiva tla te niz nasuprotnih prisavskih sela, sa značajnim epitetima „desni“ i „lijevi“. Sava je danas ukroćena nasipima, koji zaštićuju sela i njive te po njima vode glavni putovi.
Postrance od prisavskog šljunkovitog i ocjeditog pojasa su močvarne zone kroz koje teku Odra na desnoj i slabije izraženiji Črnec, Lonja i drugi na lijevoj strani. U ovom Turopoljsko-Lonjskom močvarnom dijelu ravnice gubi se značenje šljunkovitih nanosa Save; održava se samo nešto viši pojas nanosa duž glavne rijeke, što onemogućava utjecanje pritoka. Oko Črneca i Lonje na lijevoj i Odre na desnoj strani talože se samo fini nanosi mutnih potočnih pritoka i periodičkih poplava. To je tradicionalno negostoljubiv kraj, obrastao močvarama i šumama hrasta lužnjaka; regulacija i melioriranje kraja zahtijevaju primjenu snažnih sredstava i efikasnih metoda suvremene tehnike.
Pored pritoka iz Vukomeričkih gorica Odra dobiva procijeđene vode iz šljunkovitih naslaga prisavskog pojasa i to naročito iz dijela između Velike Gorice i lučnog korita Mičevac – Novaki. Zbog naglog meandarskog skretanja  i propusnosti okolnog pojasa dosta sa savskih voda ocjeđuje prema nižoj Odri.
Sava je dakle u ravničarskom dijelu Zavale srednje Hrvatske tokom pleistocenog akumuliranja izdigla naplavnu ravan u uzanom pojasu oko korita. Potoci i rječice iz osamljenih gora i pobrđa donosili su manje i finiji materijal, te na znatnoj dužini teku paralelno sa glavnom rijekom. Dubina pleistocenih šljunkovitih taložina ukazuje da su i procesi koji  su umanjivali morfološko značenje akumulacije, imali znatnu ulogu u najmlađoj geološkoj prošlosti. Lonjsko polje je prostor izrazite subsekvence, na jugozapadnoj strani Moslavačke gore (489 m) tercijarne naslage dopiru do dubina od 2.500 m. Današnji reljefni odnosi i sklop mreže tekućica ukazuju da se ova spuštanja nastavljaju do u najmlađu geološku prošlost.
Osnovna analiza prisavske naplavne ravnice, najnižeg i najmlađeg reljefnog elementa u našem kraju odražava, dakle, nesrazmjer između nanosa Save i njenih manjih pritoka. Ovaj odnos naročito dolazi do izražaja usporedbom sa dva veća pritoka Krapinom i Sutlom. Oba pritoka dobivaju vodu iz osamljenih gora i nižih pobrđa, gdje klimatogeni procesi uvjetovani pleistocenim zahlađenjem nisu imali veći utjecaj. Sutla i Krapina, te njihovi mali pritoci nose finiji materijal i suspendirani mulj, koje visoke vode prenose u glavnu rijeku. Zadržani bogatijim nanosima Save, pritoci su vijugali desno i lijevo, te su modelirali prostranu aluvijalnu ravnicu. Za vrijeme visokih voda niskih ravnica oko ovih pritoka bila je redovito poplavljena. Glinoviti pokrov teško propušta vodu padalina, a visoke vode Save zadržavaju pritoke i uvjetuju njihovo razlijevanje.
Naplavne ravnice oko Sutle i Krapine sastavljene su od finijih glina koje su relativno manje debljine; Krapina kod Blaženjaka otkriva tercijarnu osnovu. Sastav naplavnih ravnica, mali nagib i odnos prema nanosima prisavskog pojasa uzrok su da se padalinske vode zadržavaju na zaravnini, slabo otječu, te lako dolazi do prostranih i dugih poplava. Dok su duž Save ocjedite i dublje šljunkovite naslage, oko njenih pritoka su tanji nanosi nepropusnih glina.
Istaknuta razlika između ocjeditog prisavskog pojasa i močvarne okolice njenih pritoka glavna je karakteristika najnižih i najmlađih elemenata reljefa u užoj Zagrebačkoj regiji.
Pored razlike između glavne rijeke i njezinih pritoka, vidjeli smo da postoji prijelom u uzdužnom smjeru. Transverzalna barijera Kozjak – Susedgradski brijeg nenormalno sužava i zatvara uzvodni dio najnižeg dijela savske doline. Ova pregrada je očito mlađa i gibanja duž nje se vjerojatno još nisu smirila.
Do transverzalne linije Lekenik – Rugvica u sastavu aluvijalne ravnice veliko značenje imaju savski šljunkoviti nanosi, nizvodno od ove linije karakteristika kraja je određena finijim nanosima Save i njenih pritoka. Šljunkovite naslage su ocjeditije i pogodne za kulture, a glinovite naplavine zadržavaju zaravninsku vodu, barovite su i obrasle šumama prvenstveno hrasta lužnjaka.
Terase (RSt). Rubom savske aluvijalne ravnice na više mjesta su očuvani tragovi izrazite terase, koja je naročito važna za smještaj naselja i raširenost obrađenih zaravnina, a izuzetno će biti važna i u budućem životu i razvitku Zagreba. Terasa je ostatak nekadašnje naplavne ravnice, u koju je Sava sa svojim pritocima usjekla mlađe korito i proširila aluvijalnu ravnicu, o kojima smo ranije govorili. Terase nam omogućavaju da rekonstruiramo nekadašnji izgled doline. Upoznati ćemo tragove terase, a zatim pokušati objasniti njezinu prirodu.
Brežice (165 m) su smještene na trokutastoj terasi koja je oko 20 m iznad Savske aluvijalne ravnice. Sa jugoistočne strane terase je lučka stepenica, očito sasječena nekadašnjim meandrom Save. Stepenica je naročito izrazita ispod Sela i Gaberja, te se dobro uočava i iz vlaka. Između Dobave i Brežica željeznička pruga se osjetno penje na terasu.
Šljunkoviti sastav svjedoči da je terasa ostatak nekadašnje Savske naplavne ravnice. Na to upućuje i smjer potoka Gabernice koji pritječe iz nizinskog prigorja. Nanosi Save su potisnuli donji dio Gabernice, koja neko vrijeme teče usporedo sa glavnom rijekom.
Neobično je da se brežička terasa održala u ovom uzanom i istaknutom dijelu, gdje je savska erozija i danas moćna. Pojava je tim neobičnija što Sava na tom mjestu prima Krku, te bi se očekivalo da pritok potiskuje glavnu rijeku i uvjetuje jaču eroziju suprotne strane npr. na sastavu Save i Dunava. Nenormalno očuvanje Brežičke terase je očito posljedica posebnih razloga. Izlazeći iz Krške sutjeske Sava teče prema strmim padinama Svetog Vida, te i pored pritjecanja slabije i spore Krke nije skretala na lijevu stranu. Ovi odnosi su najvjerojatnije posljedica gibanja duž transverzalne linije koja prati donju Krku.
Poznato je da je spomenuta tektonska linija važna i da je duž nje bilo i mlađih seizmičkih gibanja (A. Tomguist, 1918.). Postojanja Brežičke terase ima mali utjecaj Krke upućuju da su gibanja duž Brežičke tektonske linije utjecale i na mlađu  morfološku evoluciju kraja.  
Pleistocenska akumulacijska terasa kod Brežica je veoma izrazita, ali je uzvodno slabije očuvana ili je nestaje, osobito na desnoj strani. Vidjeti ćemo da ova terasa i nizvodno brzo nestaje. Brežička terasa je i na svom istaknutom dijelu (kod dvorca 165 m) viša nego li dalje u spojnom dijelu (kolodvor 156 m). Očito je dakle da je i ovaj oblik mlađe pleistocenske (würmske) akumulacije bio poremećen. Izdizanje je uvjetovalo usijecanje Save i nije bilo vremena za rubno proširenje mlađe prisavske ravnice, što bi se moglo očekivati obzirom na zadržavanje koje vrše padine Svetog Vida (384 m), kao i sutok Krke.
Brežička terasa se nastavlja prema istoku u nivo Dobove i kao što smo rekli stepenica prema aluvijalnoj ravni je izdignuta. Dalje nizvodno u dolini Save nema izrazitih tragova terase: jedinstvena ravnica karakterizira pojas između Marija-goričkog pobrđa i Žumberačke gore. Manji trag višeg nivoa očuvan je kod Obrežja i ispod Mokrica. Međutim, ovaj oblik bi se mogao pripisati mlađom  ispiranju padina i nanosima Bregane. Postojanje Brežičke terase moramo dakle objašnjavati kao posljedicu mlađih dislokacija, a ne kao rezultat faznih izmjena akumulacije za vrijeme zahlađenja i ponovnog usijecanja u toplijim razdobljima. Na ovaj način nam postaje razumljivo zašto terasa nije očuvana u obliku logintudinalnog pada duž doline.
Za nas je još značajnija Rakitska terasa (145 m) u Susedgradskom suženju. Već smo ukazali na nenormalnu uzinu aluvijalne ravnice kod Podsuseda i to pripisali utjecanju mlađih gibanja. Izrazita stepenica (oko 15 m) Rakitske terase svjedoči o snažnom savskom potsjecanju. Analogno pojavi kod Brežica i ova terasa je očuvana prvenstveno zbog mlađe dislokacije, koja je uvjetovala usijecanje Save i pribijanje njenog korita uz padine Sjevernjaka (279 m). Mladost trokutaste terase potvrđuje njena izrazitost na najistaknutijem dijelu, kod Rakitja.
Rakitska terasa je nenormalno očuvana u suženju doline, gdje je sadašnja Savska erozija najizrazitija. Sava udara i intenzivno potsjeca padine Sjevernjaka i pored toga što Krapina pritječe sa te strane. Slično Krki i Krapina nije pomjerila glavnu rijeku na suprotnu stranu. Naprotiv, Sava pribija Krapinu uz same padine brijega, te zajednički potsjecaju lijeve obale – element velikog praktičnog značenja jer u ovom ugroženom pojasu treba stvoriti prolaz arterijskim nacionalnim komunikacijama. Ovi reljefni odnosi mogu se objasniti samo gibanjima osnove, što je uvjetovalo smjer savskog otjecanja i današnji izgled kraja.
Gibanju duž transverzalne linije (Kozjak – Kameni svatovi) pridružio se u susedgradskom suženju i poremećaj duž Zagrebačke linije (D. Gorjanović 1908. i 1922. god.) – otuda svježina i dinamika reljefa krajnjeg jugoistočnog dijela Medvednice. Ova gibanja su dakle uvjetovala položaj današnjeg korita Save i očuvanja Rakitske terase.
I močvare kod Rakovice su najvjerojatnije uvjetovane gibanjima duž spomenute transverzalne linije. Teško bi bilo pretpostaviti da je mlađa savska erozija evakuirala naplavine starije terase iz uzvodnog dijela, osobiti iz zaklonjenog kuta kod Rakovice. Naprotiv, sve ukazuje da je Rakitska terasa očuvana analogno kao kod Brežica, mlađim izdizanjem.
Intenzitet mlađih gibanja uvjetovao je usmjeravanje Save prema dijelu koji se najviše spustio i na taj način je došlo do nenormalnog udara i podsijecanja strmina na lijevoj strani. Ovim usmjeravanjem savskog korita bila je manje izložena razaranju Rakitska terasa.
Mlađim usmjeravanjem Save i Krapine među njima je zaostao u obliku trokuta i oko 5 m relativno visoki i terasi sličan dio aluvijalne ravnice, na kome je Zaprešić. Kod Novih Dvora (145) je očuvan dio starije naplavne terase. Pojava je dakle lokalna i vjerojatno uvjetovana gibanjima u ovom nemirnom čvorištu. Oko 15 m visokom stepenicom prolazi Rakitska terasa na sjeveru u mlađu naplavnu ravnicu. Stepenica je blago konkavna prema nižoj ravnici, što ukazuje da nije dugog rubnog podsijecanja. Najvjerojatnije se Sava brzo pomjerala duž ove stepenice prema dijelu koji se najviše spuštao i uvjetovao fiksiranjem mlađeg korita.
Nizvodno od susedgradske uzine zavala aluvijalne ravnice se naglo širi i na njoj su brojni tragovi ranijih meandara. Obilje nanosa i naglo smanjena pada uvjetovali su migriranje korita i razaranje ostataka ranijeg dna doline.
Na lijevoj strani je mlado potsjecanje doprlo do neogenih naslaga prigorja Medvednice; nisu očuvani terasasti dijelovi starije naplavne ravnice. Lučni rub aluvijalne ravnice kod Stenjevca ukazuju da su Savski meandri potsjecali čak i tercijarno pobrđe.
Naprotiv, stepenica terase na desnoj, jugozapadnoj strani doline veoma je izrazita i nju prati niz sela od Rakitja, preko Kerestinca, Stupnika, Brezovice, Golog brega i Obrežja. Snažno usijecanje potočnih pritoka u stepenicu Rakitske terase između Rakitja i Kerestinca upućuju na mladost procesa i značenje lokalne dislokacije.
I za ravne terase su karakteristični odnosi koje smo komentirali na aluvijalnoj ravnici. U pojasu pored stepenice zemljište je ocjeditije, jer ispod sloja humusa imamo šljunkovite naslage. U vanjskom pojasu, prema pobrđu Vukomeričkih gorica terasa je prekrivena finim naplavinama, koje zadržavaju padalinske vode i uvjetuju zabarivanje. Lomnica znatnim dijelom teče kroz ovaj močvarni pojas i to usporedo s glavnom rijekom, odnosno rubom pobrđa. Dok su u pojasu duž stepenice smještena spomenuta naselja i šire se njive, rubna močvarna zona je pod šumama i barovitim pašnjacima. Rubno potiskivanje i djelomično usporedno sjedinjenje Lomnice i drugih manjih pritoka ukazuju da je Rakitska terasa ostatak nekadašnje naplavne ravnice, koju je nanijela Sava.
Jugoistočno od Obrežja gubi s Rakitska terasa: zemljište kontinuirano pada od podnožja Vukomeričkih gorica prema Savi. Ilovine, očito sprane s obronaka Vukomeričkih gorica, čine debeo zaravninski sloj, sadržavaju padalinske vode i uvjetuju zabarivanje, što se odražava u raširenosti šuma hrasta lužnjaka. Rubno otjecanja npr. Bune, Burdeljskog potoka i drugih upućivalo bi da se radi o prvobitnom utjecaju snažne savske akumulacije, ali su današnji odnosi vjerojatnije uvjetovani mlađim spuštanjem.
U jugoistočnom i najnižem dijelu naše ravnice, oko sastava Lonje, Save i Kupe nije moguće izdvojiti terase odnosno trag više naplavne ravnice. I posljednji trag Savske doline gubi se u prostranoj ravnici iza Zavale srednje Hrvatske. Vjerojatno je i starija naplavna ravnica bila zahvaćena mlađim   spuštanjem, te je njezin materijal dospio u veće dubine, shodno onome što smo konstatirali za mlađu aluvijalnu ravnicu.
Analiza mlađih oblika naplavne ravnice i terasa, upućuje dakle na veliko značenje spuštanja u donjem dijelu Lonjskog polja. Za očuvanje Rakitske terase bitnu ulogu su imale dislokacije u susedgradskoj uzini. Mlađim gibanjima oživjelo je savsko usijecanje i njeno korito se pribilo padinama Sjevernjaka, te je Rakitska terasa ostala u mrtvom kutu. Prilike kod Podsuseda su analogne onima kod Brežica; a ostale terase su posljedica mlađih gibanja, a ne faznih klimamorfogenetskih promjena.


Ravnice u dolinama pritoka. Najniži i najmlađi elementi dolinskog reljefa pritoka znatno se razlikuje od onog što smo konstatirali duž Save. Nema tako izrazite razlike između niže aluvijalne ravnice i terase niti duž korita imamo ocjedite pojaseve osim nešto kod Kupe.
Kao što smo spomenuli u dolini Sutle je dobro izražena mlađa i lako zabarivana naplavna ravnica odnosno pojas poloja.
Očuvan element reljefa ukazuje na dosta složenu evoluciju doline Sutle. Kod Movrača i Kraljevca očuvan je nivo od oko 10 m relativne visine. Ovaj pad se kontinuirano spušta od pobrđa prema stepenici, te očito ostatak ranijeg normalnog dolinskog profila. Tragovi ovog nivoa nisu nizvodno očuvani već se aluvijalna ravnica širi do padina Marija-goričkog pobrđa; u najnižem dijelu Sutla se pribija uz strane padine Svetog Križa (310 m).
Prilike su složenije na desnoj strani prema Bizeljskom prigorju. Nizvodno od Stare Vesi diže se u dolini Sutle izdužena povija Vrhje – Kapela (225 m) od oko 80 m relativne visine nad polojnom ravnicom duž Sutle. Ova uzdužna kosa odvaja oko 60 m nižu udolinu Dobove kojom teku potok Negota i drugi pritoci i to usporedno sa Sutlom. Kosa Vrhje kapela je vjerojatno nastala mlađim dislokacijama, povezanim sa gibanjima duž Brežičke linije, o kojima smo ranije govorili. Složen izgled doline Sutle i pribijanje njenog korita uz padine Marija-goričkog pobrđa također ukazuje na utjecaj dislokacija.
Za današnje odnose između Sutle i Save značajno je da se ocjedite Savske naplavine bitno razlikuju od polojnih glina duž donje Sutle – na prvima su polja, a na drugima su donedavno prevladavali slabi i močvarni pašnjaci. Očito je da jača savska akumulacija utječe na otjecanje i akumulaciju Sutle. Reljefni tragovi ukazuju da se ti odnosi i u prošlosti prevladavali. Pleistocenska terasa Gaberje – Obrež sužava izlazni dio sutlanske aluvijalne ravnice na 700 m i približava se padinama Marija-goričkog pobrđa. Izlijevajući se u dolinu Save, Sutla je nailazila na jaču akumulaciju glavne rijeke, a vjerojatno se i više usijecala u terasi, ostatku starije i dislocirane naplavne ravnice. Ovo zadržavanje u donjem dijelu uvjetovalo je meandriranje u višim dijelovima potsjecanje ranijih reljefnih elemenata i širenje polojnog pojasa.
Ravnica u dolini Krapine (RKa) je složenija i njen odnos prema Savi analogan je   onom koji smo komentirali kod Sutle. Kako je ovaj kraj za nas važniji, na njemu ćemo se duže zadržati. Iako Krapina prima veće pritoke sa desne strane njen tok je većim dijelom pribijen uz isti rub naplavne ravnice, što ukazuje na veće novije morfogenetsko značenje  pritoka kojeg prima s lijeve, Medvedničke strane. Ravnice oko lijevih pritoka Horvatske, Kosteljine, Krapinice i Velike rijeke su prostranije, što također ukazuje na odmakliju reljefnu evoluciju ovog dijela.
Sklop ravnica u porječju Krapine je složen, što ukazuje ne samo na nejednaku evoluciju pojedinih dijelova već i na razlike u sastavu. Osobine dolina pojedinih pritoka lakše ćemo shvatiti kad budemo govorili o pobrđu; ovdje ćemo se osvrnuti na glavne ravničarske dijelove, u prvom redu duž glavne rijeke. 
Periodično plavljena ravnica duž Krapine i njenih pritoka najznačajnije su osobine kraja i bitna za izgled prostora i život u njemu. I polojna ravnica duž Krapine se sužava na izlaznom dijelu, između Zaprešića i Jaraka. Odnosi su dakle analogni, a vjerojatno i uzroci, onima koje smo upoznali na sastavu doline Sutle i Save. Na polojnom prostoru duž Krapine donedavno su dominirali pašnjaci i livade, dok je ocjedita prisavska ravnica rano privedena kulturama. Skupim i delikatnim suvremenim tehničkim metodama postepeno se mijenjaju i melioriraju prirodni odnosi.
Oko sutoka Toplice i Krapine, u proširenju Zabok – Oroslavje osobito duž Topličke doline dobro je očuvana terasa od 10 m (RKt) (O. Oppitz 1940.) nalazi tragove čak 8 terasa. I na dugim dijelovima duž donje Krapine ima tragova analognog nivoa  kao npr. kod Igrišća, Kaniže i drugih. Nije međutim jasno, da li se uvijek radi o akumulacijskim terasama ili o ostatku zrelog denudaciono – akumulacijskog profila doline. Krapina je u razdoblju erozije između taloženja starije naplavne ravnice, od kojih su očuvani terasasti dijelovi, i mlađe aluvijalne ravni erodirala i evakuirala glavnina starijih naplavina, jer su one bile finije i manje otporne od onih u dolini Save.
Od Pojetna teče Krapina ravno prema jugu i kod Jareka oštro udara u padine Sjevernjaka, te su posljedice mladog potkopavanja i kliženja očite. Vidjeli smo da je ovo usmjeravanje posljedica mlađih gibanja u susedgradskoj nizini. Mlađa izmjena položaja Krapine ogleda se u općem izgledu doline. Na južnoj strani Marija-goričkog pobrđa  u trokutu Prigorje-Pojatno-Zaprešić nastali su elementi površja od kojih se može pratiti mlađa evolucija reljefa.
Prilike u dolini Kupe mnogo su složenija. Nenormalan položaj odvojene uzvisine Drenčina (136 m) sjeverno od Petrinje vjerojatno je uvjetovan epigenetskim usijecanjem Kupe. Izolirana uzvisina je oko 40 m iznad današnje riječne razine. Današnji riječni položaj je relativno rano fiksiran i rijeka ga je zadržala, usprkos nenadanom vijuganju (jezero obod), koji je gotovo otvoren izlazu prema naplavnoj ravnici duž Odre. Kupa se vjerojatno povremeno prelijevala u jarak Protoka, na što upućuje i sam naziv. Procesi riječnog usijecanja i ogoličavanja stijena podloga vjerojatno su izazvani mlađim gibanjem. 
Položaj  i smjer otjecanja Kupe između Lonje i Petrinje, odnosno između zavale Crne Mlake i prisavske ravnice, imaju nenormalan položaj. Kupa se usijeca u višem zemljištu (Vrh Vukomeričkih gorica 248 m), iako je Horvatski prag (165 m) znatno niži. Očito je da današnji reljefni odnosi nisu postojali u vrijeme, kad je Kupa fiksirala svoje korito.
U probojnici Kupe, između Vukomeričkih gorica i Banovine nema izrazitih akumulacijskih terasa, koje bi se mogle usporediti sa onima u dolini Save. Gornje je i razumljivo, obzirom na sklop i položaj doline Kupe. Jedino se u dolini Kupe mogu uočiti razlike između ostataka višeg, starijeg i otvorenijeg profila i mlađeg užeg dijela sa strmim stranama. 
Za reljefne osobine i evoluciju doline Kupe bitno obilježje i značenje je imala zavala Crne Mlake (RCm). Mlado relativno spuštanje zavale odražava se u koncentričnom položaju pritoka prema srednjem dijelu, gdje su nagibi neznatni te dolazi do lakog i dugotrajnog razlijevanja. Ovaj središnji barski prostor je obrastao šumama hrasta, brijesta i slično, te se pejzažno i društveno odvaja od pitomijeg prigorskog ruba. Mladost procesa se vidi i po tome što rječice i potoci  nisu uspjeli regulirati svoj pad prema glavnoj rijeci.
Pojas uz Kupu na južnom rubu nizine nešto je viši prema najnižem dijelu zavale (relativna razlika i do 11 m) i istovremeno je ocjeditiji. Položaj korita ukazuje da ove visinske razlike nisu postojale u vrijeme kad je Kupa fiksirala  svoj današnji položaj. Pored spuštanja središnjeg dijela zavale do nove visinske razlike je došlo i jačim naplavljivanjem i uzdizanjem korita Kupe. Glavna rijeka i njeni desni pritoci donosili su više i relativno krupniji materijal. Ovi nanosi duž Kupe potječu iz drukčijih morfogenetskih uvjeta, jer Mrežnica i Korana danas donose minimalne količine suspendiranih čestica, o čemu svjedoče žive sedrene barijere. Bogatiji nanosi duž Kupe potječe dakle iz klimatskih prilika kada su Kupa i njeni glavni pritoci donosile veće količine nanosa tj. iz razdoblja pleistocenog zahlađenja. 
Kupa pritječe iz Gorskog Kotara, gdje u pleistocenu nisu bili razvijeni ledenjaci i nije stvaran trošan materijal u količinama, koje bi mogli usporediti s onima u dolini Save. Jače su spirane paleozojske nepropusne naslage i staromezozojski dolomiti, te je Kupa ove rastočine transportirala prema donjem toku i djelomično zatrpavala zavalu Crne Mlake, a naročito izdizala pojas duž svog korita. Obilje nanosa su donosile i desne pritoke, osobito Korana.
U dolini Kupe imamo dakle raznorodne elemente i utjecaje složenih procesa. Dok probojnica donjeg Pokuplja upućuje na značenje mlađeg izdizanja, u zavali Crna Mlaka su očite posljedice mlađeg spuštanja. U planinskim izvorišnim dijelovima Kupskog porječja i njezinih pritoka bili su značajni morfogenetski procesi pleistocenskog zahlađivanja, te se njihove posljedice ogledaju u položaju Kupe pri protjecanju kroz zavalu Crne Mlake.
Očita je dakle razlika među ravnicama u dolini Save i njezinih pritoka. U dolini Save su tokom mlađe geološke prošlosti bitno mijenjani uvjeti naplavljivanja i erozije, a značajna su i gibanja duž transverzalnih linija, što se odražava u diskontinuiranim tragovima terasa. U dolinama pritoka prilike su mnogo jednostavnije. Terasa u dolini Save gubi se prema dnu zavale srednje Hrvatske, zbog slabljenja morfogenetskih procesa i mlađeg spuštanja ovog prostora. Slaba zastupljenost ili odsustvo analognih oblika u dolinama pritoka u skladu je s općim geografskim osobinama, odnosno pleistocenskim klimatskim prilikama; spuštanje zavale Crne Mlake odražava se u odgovarajućim reljefnim osobinama doline Kupe.
Tragovi savske terase su ostatak naplavne ravnice, koju je rijeka nanijela za vrijeme pleistocenskog zahlađivanja, kada su nanošene goleme količine glaciofluvijalnog materijala. Prostranstvo i debljina šljunkovitih naslaga u Savskoj aluvijalnoj ravnici i izdvajanje rubnih zabarenih prostora ukazuju da je Sava jače naplavljivala i u ovom najmlađem razdoblju. Iz prirode šljunaka u aluvijalnoj ravnici možemo zaključiti da su prilike za vrijeme njihova naplavljivanja bile drukčije od današnjih. Sava je donosila grublji i obilniji materijal, a to znači da je na prilike u izvorišnom kraju utjecalo zahlađenje.
Šljunkovite naslage od kojih je sastavljena diskontinuirana terasa i one koje nalazimo u današnjoj aluvijalnoj ravnici, međusobno se facijalno ne razlikuju. Na osnovi toga ih ne bi mogli povezati sa različitim oledbama. Uz te šljunkovite naslage aluvijalne ravnice odgovaraju današnjim hidrološkim odnosima te ne bi bilo razloga da ih pripisujemo glacijalnim prilikama. Odnosi još nisu dovoljno raščišćeni, te će tražiti dalji studij, u prvom redu dublja bušenja. Diskontinuirani ostaci terase najvjerojatnije odgovaraju posljednjoj würmskoj glacijaciji. Kako su očuvani samo izdignuti dijelovi terase vjerojatno su na drugim mjestima glacioflavijalne naslage spuštene u veću dubinu. Transverzalna gibanja i supsekventno spuštena zavala, značajna su u razvoju reljefa tokom posljednjeg (oko 158000 godina) razdoblja prošlosti našeg kraja.
Posljednja oledba je dakle našla Savsku dolinu, usječenu u razmjerima koji odgovaraju današnjim. Mlađa spuštanja su zahvatila prvenstveno središnji dio zavale srednje Hrvatske, zavalu Crne Mlake, uleganja je bilo pod teretom šljunkovitih nanosa duž korita Save. Raspored i razlika u debljini šljunkovitih naslaga ne mogu se objasniti bez mlađih uleganja zemljišta. Istovremeno je u sutjeskama, kojima su zasječeni transverzalni elementi reljefa bilo uzdizanja značajni za izgled doline Save i njenih pritoka. mikrotektonska gibanja su dakle značajna za mladopleistocenu evoluciju reljefa.
Položaj glaciofluvijalnih nanosa u dolinama olakšava sagledavanje evolucije reljefa u višem brežuljkastom kraju i izoliranim gorjima. Terase, odnosno ostaci ranije naplavne ravnice ukazuju da je u Savskoj ravnici bilo značajnih izmjena i nakon njihova taloženja. Iako su osnovne crte reljefa dobile današnji raspored i izgled prije pleistocenog zahlađivanja, bilo je u mlađem razdoblju važnih promjena, koje su komplicirale morfogenetske procese.


Pobrđa (Pb) – prigorja  (Pp)-podgorja (Po) Za užu Zagrebačku regiju i sam Zagreb naročito su značajni brežuljkasti krajevi u tercijarnim naslagama. Ima brežuljkastih krajeva i u starijim stijenama npr. u trijaskim i krednim naslagama na potezu Bregana-Samobor. Isto su tako značajni brežuljkasti prostori u kvartarnim ilovinama npr. na Horvatskom pragu, gredi između donje Kašine i Savske ravnice Štakorovcu, sjeverno od Božnjakovine i dr. Na svaki od ovih dijelova mi ćemo se posebno osvrnuti, jer su društveno važni i privukli su prvu i ranu kolonizaciju.
Posebno ćemo izdvojiti prigorja – prisojne i naročito važne i podgorje – brežuljkaste krajeve na osojnim stranama. Prigorje su društveno naročito važni i u toj sredini je nastao i razvio se Zagreb; prigorski smještaj je naročita prednost našeg grada. U razmatranju reljefne evolucije brežuljkastog kraja, poći ćemo od mlađih elemenata čije je nastajanje lakše sagledati i rekonstruirati.
Kao što i ime kaže, brežuljkasti krajevi su dislocirani dolinama manjih tekućica. Vidjeli smo da je usijecanje dolina glavnih pritoka ovisilo o usijecanju Save, koja je za njih bila erozijska baza. Dok je Sava nanosila mnogo naplavina, pretežno šljunka na kome je bila veća ocjeditost, pritoci su primali i deponirali finije naplavine koje se lako zabaruju.
Zabarenost dna je značajna osobina  dolinica koje su usječene u pobrđa. Takva osobina slabe ocjeditosti dna i malog nagiba tekućica produžuju se na primjer uz dolinu Pušće u Marija goričkom pobrđu, duž Toplice u sjevernom području Medvednice, duž Kašine, Glavničice, Naspeša i drugih pritoka iz Medvedničkog prigorja. Slične prilike susrećemo duž Lipnice, Kravarščice i drugih potoka u Vukomeričkim goricama.
Treba dalje istaknuti upadljivu razliku prema relativno strmim dolinskim stranama na kojima su kliženja česta pojava. Ova razlika između zabarenih dna i strmih strana ukazuje da je faza intenzivnog pomlađivanja reljefa i usijecanja dolina bila dezorganizirana onemogućavanjem tekućica da sprani materijal dalje prenese. Otjecanje tekućica bilo je usporeno i napokon je došlo do zabarivanja dna. Brzo usijecanje dolinica ostavilo je strme padine i kako se radi pretežno o nepropusnim stijenama začuđuje da nije bilo još jačih spiranja i klizanja. Glavna klizanja i spiranja su novijeg datuma, te predstavljaju negativne posljedice društvenih utjecaja.
Izložene promjene u radu tekućica su razumljive obzirom na promjene koje smo pratili u dolini Save. Intenzivna pleistocena akumulacija u dolini Save zadržala je otjecanje pritoka i uvjetovala širenje i zabarivanje mlađih naplavnih ravnica. Ova veza između mlađe naplavne Savske ravnice i poplavnih ravni u dolinama pritoka veoma je izrazita. Tamo gdje se očuvala terasa na primjer između Rakitja i Obreža, potočni pritoci su usjekli korita u stepenici terase, ali nisu dospjeli da osiguraju ocjeditost viših dijelova doline. Najnovije promjene u Savskoj dolini nisu se još osjetile u dolinama, usječenim u pobrđu – to je važna osobina stadija morfološke evolucije Zagrebačke okolice.
Iz sagledavanja odnosa dolina pritoka i Savske doline izlazi da su pritoci disicirali pobrđa prije nastupa pleistocenog zahlađivanja, koje je uvjetovalo akumuliranje šljunkovitih naslaga u dolini glavne rijeke. Nova akumulacija je dakle bila uvjetovana klima morfogenetskim procesima i zatrpani su izraziti oblici disekcije. Dolinska disekcija je najvjerojatnije bila uvjetovana dislokacijskim gibanjima pojedinih dijelova našeg kraja.
Gornje morfološke činjenice teško se mogu naglasiti sa prihvaćenim gledanjem o položaju našeg kraja u doba posljednje pleistocene oledbe. Smatra se da je Zagreb u doba maksimuma würmske oledbe (pred 35000 godina) bio u graničnom pojasu između šuma i tundre odnosno na južnoj međi mrzlote (F. Klute 1951.) U uvjetima takvog klimatskog položaja, postojeći sastav zemljišta i nagiba padina u pobrđima moralo je dolaziti do intenzivnijih soliflukcionih procesa i zatrpavanja dolina. Međutim, jače i češće odražavanje i spiranje prisojnih strana ogleda se u njihovim redovito manjim nagibima usporedno sa osojnim padinama. Iako su za detaljne osobine reljefa pleistoceni soliflukcijski pojavi veoma značajni, oni ne odgovaraju onome što bi se normalno očekivalo. Taj problem traži detaljniji studij, što bi bilo i od šireg znanstvenog značenja.
Danas su na strmim padinama dolinskih strana česta zaravninska klizanja, osobito kultiviranog sloja. Ove pojave su u skladu sa velikim nagibima, uništavanjem biljnog pokrova i različitim društvenim zahvatima. Na te pojave se nećemo ovdje osvrtati, jer će biti posebno obrađene.
Rekonstrukcijom razvitka reljefa dolazimo dakle do srednje pleistocene faze dislokacija  i intenzivnog usijecanja zemljišta. Raširenost i morfološke osobine pleistocenih ilovina upućuju da je stariji reljef bio veoma blag.
Pleistocene ilovine, njihova debljina i položaj, osobito nanosi između donje Kašine i Savske ravnice, na Štakorovcu, oko Horvata i drugdje ukazuju da su danas u reljefnom nenormalnom položaju. To su ostaci mnogo raširenijeg pokrova od kojih su očuvani samo dijelovi. Na ovakvo objašnjenje upućuju i druge osobine. Kosa između donje Kašine i Savske ravnice je najviša na svom najistaknutijem rtu (Sv. Martin 206 m) tj. tamo gdje bi se očekivalo da je najniža. Slično je i u Štakorovcu. Ovakav odnos može se objasniti samo mlađim dislokacijama tj. izdizanjem ovih najistaknutijih dijelova.
Na mlađe radijalne poremećaje upućuju i nalazi šljunka koje susrećemo povezano sa pleistocenom ilovinama na Sv. Martinu, u Rakovu Potoku, u Kostenjaku, na Draganić bregu i drugdje. Do sada su svi šljunci smatrani litoralnom facijom gornjeg pliocena i indentificirani sa Belvedere naslagama. Međutim, veza ovih šljunaka sa pleistocenom ilovinama, njihova priroda i položaj upućuju da su to nanosi Save i njenih brdskih pritoka. To je nedavno pouzdano utvrđeno za klasične belvederske šljunke u Beču; oni su ostatak mindelske terase Dunava (K. Küpper 1955.). Da se i u našem slučaju radi o mlađim šljuncima vidi se iz njihova odnosa prema pleistocenom obrončanim ilovinama, s kojima su izmiješani.
Analiza oblika i rekonstrukcija njihova razvitka ukazuju da je Sava u periodu mindelske glacijacije taložila šljunke u dosta otvorenom pejzažu plitkih dolina i blagih strana. U mlađem razdoblju, nakon mindelske oledbe pred oko 425000 godina izvršila se intenzivno pomlađivanje reljefa usijecanjem Save i njezinih pritoka. Ova rekonstrukcija je i vremenski logična te unosi više svjetla u procese tokom dugog razdoblja, koje je ranije bilo jednostavno obuhvaćeno nazivom „pleistocen“. Ako su u najnovijem razdoblju od würmske i eventualno riške oledbe konstatirana dva razdoblja akumulacije prekinuta dislokacijskim gibanjima, onda je logično pretpostaviti da su se i u ranijem, dvostruko dužem razvoju događale analogne promjene. Ovo je prvi pokušaj da se u složenu reljefnu evoluciju Zagrebačke okolice tokom pleistocena unose više svjetla, ali očito da će to daljnja istraživanja učiniti detaljnije i potpunije.
Gibanja nakon mindelske glacijacije bila su složena i diferencirana. Različita visina mindelskog šljunka nije u skladu s njegovom jednoličnom prirodom, te logično možemo pretpostaviti da je današnji položaj posljedica mlađih dislokacija. Također i spomenuti viši položaj istaknutih dijelova pojedinih kosa, te koncentričnost skretanja tekućica prema najdubljim dijelovima Zavale srednje Hrvatske i Crne Mlake ukazuju da su mlađe dislokacije imale ključno značenje u evoluciji reljefa. Usijecanjem u mindelskom reljefu Kašina, Lonja i druge tekućice ovog sektora skreću u donjem dijelu na lijevo prema krajevima, koji su se najviše spuštali. Naprotiv gornji dijelovi tekućica imaju meridijanski smjer, što ukazuje da su reljefni odnosi ranije bili drukčiji.
Usporedo sa spuštanjem najnižih dijelova bilo je na kontaktnom pojasu jačeg izdizanja rubnog pobrđa, što ukazuje na oživljavanje ranijih i stvaranje novih tektonskih linija. Pored spomenutih izdignutih dijelova kod Sv. Martina i Štakorovca i intenzivno usijecanje tekućica u jugoistočnom dijelu Vukomeričkih gorica upućuje na jača i diferencirana gibanja. I skretanje pritoka iz Plešivičkog prigorja Vukomeričkih gorica prema najnižem i središnjem dijelu Crne Mlake ukazuje na spuštanje tog prostora.
Postmindelski tektonski pokreti i erozijski procesi koji su njima uvjetovani bili su za mlađu evoluciju reljefa zagrebačke regije veoma značajni. Ključna značenja su pri tome imala supsekventna spuštanja u zavali srednje Hrvatske i Crne Mlake.
Dalja rekonstrukcija reljefa postoji sve teža, jer je očuvano malo tragova; sve više se udaljavamo u vremenu, etape postaju duže i procesi nejasniji. Istaći ćemo oblike koji se ističu u današnjem reljefu i imaju praktično značenje za naš kraj. 
U transverzalnom profilu dolina izrazito se izdvajaju dva dijela: Viši otvoreniji profil i mlađa strmija strana (Sl. 8). Konstatirali smo da je pomlađivanje reljefa i usijecanje dolina uvjetovano postmindelskim gibanjem zemljišta. Prije ovih dislokacija prostor pobrđa bio je disiciran plitkim dolinama koje su neznatno izmijenile opću sliku mirnog reljefa.
Osnovne crte pobrđa uže Zagrebačke regije su ostaci mirnog reljefa koji je postojao prije dolinskog pomlađivanja. Tragove tog reljefa nalazimo na zaravnjenim rebrima Marija – goričkog pobrđa ili u najvišim dijelovima Vukomeričkih gorica. Od Medvednice i Žumberačke gore spuštaju se tragovi prvobitnih padina koje su bile izmodelirane na starijim stijenama gorskih jezgra i na neogenim naslagama prigorja i podgorja. U današnjim profilima dolaze do izražaja litološke razlike: padine su strmije u otpornim stijenama starijih gorskih jezgri, a blaže na tercijarnim naslagama. Ove razlike nameću odvojeno promatranje središnjeg gorskog prostora i rubnih pobrđa. Dalje ćemo pokušati sagledati koliko ove razlike odgovaraju prvobitnom reljefu, a koliko naknadnim procesima. U pred mindelsko doba bio je reljef  kao što smo vidjeli neznatno pomlađen disekcijom tekućica. 


Fot. 2 Vukomeričke gorice (fot. Reljefa 1:50.000) 
Postoji dalje znatna razlika među gorama: Medvednicom i Žumberačkom gorom. Isto tako su značajne razlike među pojedinim prigorjima i podgorjima kao i odvojenim pobrđima. Svaki od ovih dijelova ima specifičnosti koje ćemo nastojati uočiti. Najprije ćemo izložiti osobine pobrđa na tercijarnim naslagama. 


Vukomeričke gorice (PbVg). Po izgledu to je niska i blago izvijena kosa, a po građi je vjerojatno pravilna antiklinala. Pobrđe je sastavljeno od gornje pliocenskih pijesaka i glina, a disicirano je brojnim dolinama, čiji pojedini dijelovi imaju različite i značajne smjerove.
Blago zasvođena povija Vukomeričkih gorica pruža se u smjeru sjeverozapad – jugoistok. Jugozapadna strana prema dolini Kupe je prostranija, raščlanjenija i blaže nagnuta, dok sjeveroistočno krilo pada nešto strmije prema Turopoljskoj ravnici. Relativna visina nad dolinom Kupe iznosi do 140 m, a nad turopoljskom nizinom 120 m. 
Dok bi se najviši dijelovi mogli povezati u osnovni i blagi reljef zasvođenog pobrđa, brojne tekućice su usjekle doline i izmodelirale detalje skeletnog izgleda. Naročito su značajne uzdužne doline srednjeg i najvišeg dijela, u kome su ogolićeni žuti i sipki pijesci, koji se lako erodiraju i nepogodni su za kulture. Paralelno sa ovim uzdužnim dužinama pružaju se i zaostala rebra. Uzdužno se pružaju i gornji dijelovi doline Lipnice, Rečice i Gonja Kravaršćica; ove tekućice se kasnije transverzalno pribijaju prema Savi odnosno Kupi. Longitudinalni smjer imaju dalja i pritoke Velikog potoka, Velike Lučelnice, srednji dio Kravarščice i Gornja Brebernica u sjeverozapadnom dijelu Gorica.
Uzdužne doline su najvjerojatnije uvjetovane razlikama u sastavu i građi Gorica. Njihova izrazitost upućuje da su to najstariji elementi disekcije i da su vjerojatno nastali u doba, kod Gorice nisu bile reljefno izražene. Mala relativna visina i blage padine nisu pogodovali jačoj disekciji.
Današnji reljef Vukomeričkih gorica rezultat je mlađe i jače erozije tekućica i u ovom razdoblju su usječeni dublji dijelovi dolina kao i njihovi nastavni prema Savi i Kupi. Strme padine i znatan udio nepropusnih glina uvjetuju česta klizanja koja su značajna ne samo za današnje procese već se ogledaju i u osobinama većih oblika. Dobro očuvani šumski pokrov ojačava stabilnost i sprječava divljanje erozijskih procesa.
Asimetrija pokupske i posavske strane ogleda se i u obliku manjih dolina. Dolina pritoka Kupe su ocjeditije i raščlanjenije; močvarni dijelovi se javljaju tek u njihovim donjim dijelovima. Savski pritoci izbijaju kroz uže  doline, koje su u gornjim dijelovima otvorenije. Vododerine najnižih dijelova su povezane sa utjecajem u Savskoj terasi i pomicanju korita Save. Očito je da su sukcesivne akumulacije i usijecanja Save utjecali na evoluciju dolina pritoka iz Vukomeričkih gorica. Naprotiv, u dolini Kupe nije se jače osjećao ovaj pleistocenski klimatogeni morfološki ritam, te su se doline pritoka razvijale kontinuirano kao i glavna rijeka.
Dosta homogeni sastav, pravilnost građe i mladost reljefa dolaze do izražaja u općim konturama Vukomeričkih gorica. Priroda stijena je pogodovala razvijenoj mreži tekućica, i stvorila labirintsko obilje detalja, vjerojatno najizrazitije u okolici Zagreba. Bitna reljefna raščlanjenost je posebna značajka Vukomeričkih gorica. Šume na pjeskovitim bregovima i močvare u dolinicima bili su dalja zapreka i otežavali prohodnost kraja. To nam objašnjava zašto je ovaj slikoviti kraj bio ne samo unutra slabije razvijen već je odvajao okolni prostor; međutim, ovi elementi nisu više zapreka u uvjetima tehniziranog prometa.
Dolina Kupe odvaja Vukomeričke gorice od   pobrđa Banovine i usječena je u reljefu koji je oko 80 m viši od tzv. Horvatova praga (165 m), između zavale Crne Mlake i prisavske ravnice. Ovaj odnos upućuje na mlado uzdizanje Vukomeričkih gorica, a to se slaže i sa ostalim elementima reljefne slike. Starost i priroda gornjopliocenskih naslaga upućuju da je gorje nastalo tokom pokreta na prijelazu između pliocena i pleistocena (Vlaška orogeneza).
Vijugavi smjer Kupske doline između Vukomeričkih gorica i  pobrđa Banovine upućuje da je usijecanje počelo na zaravni na kojoj je rijeka imala meandarsko korito. Mlađim gibanjima zemljišta uvjetovano je usijecanje vijugavog korita i postanak današnje složene doline.
Vukomeričke gorice su asimetrične i u longitudinalnom smjeru. Reljef jugoistočnog dijela je dinamičniji. Erozija tekućica je u ovom dijelu intenzivnija i relativne visine veća. Sve ukazuje da je izdizanje jugoistočnog dijela bilo ne samo intenzivnije nego da je i relativno mlado. S time se slaže i inverzno (tj. uzvodno prema glavnoj rijeci) otjecanje nekih tekućica npr. Kravarščice, Brebernice i drugih.
Naročito je zanimljiv izolirani brijeg Žažina (120 m) sjeverno od Petrinje. Napušten meandar Kupe izdvaja brijeg od gorica. Vijuganje Kupe uzvodno od uzine kod sela Žažine izrazito je odvojila spomenuti brijeg. Obzirom na mali nagib Kupe i okolnog zemljišta neobično je da nije došlo do njenog skretanja prema Savi. Žažina i nizvodno Drenčina (138 m) svjedoče o velikim mlađim reljefnim izmjenama u jugoistočnom dijelu Vukomeričkih gorica.
Horvatski prag reljefno spaja Vukomeričke gorice i Plešivičko prigorje, a odvaja zavalu Crne Mlake i prisavsku ravnicu. To je važan element u vezama Zagreba sa zapadom, odnosno morem, te mu naziv „prag“ dobro odgovara. Analiza oblika upućuje da prag nije nastao jačim denudacijama, erozijskim procesima, već je vjerojatnije bio zahvaćen u manjoj mjeri mlađim gibanjima tla. Skretanje potoka od praga prema Crnoj Mlaki i dolini Save, upućuje da je ovo izdizanje relativno mlado tj. mlađe od fiksiranja gornjeg dijela, koji ima uzdužni smjer. Ovdje dakle nalazimo iste elemente koje smo u većim razmjerima utvrdili u Vukomeračkim goricama.
Preko Horvatskog praga vežu se Vukomeričke gorice sa prigorjem Plešivice, a ovo se pruža suprotnim smjerom tj. od jugozapada prema sjeveroistoku. Za užu Zagrebačku regiju Plešivičko prigorje je, osobito u dosadašnjim uvjetima, mnogo značajniji prostor, kako po svojim prirodnim osobinama tako i po društvenom značenju.


Plešivičko prigorje. Horvatski prag povezuje Vukomeričke gorice sa prigorskim pojasom koji se pruža južno od Kozjaka (302 m), Plešivice (780 m), Japetića (871 m), Rešpetarnice (747 m)  itd.. Prigorje se može podijeliti u tri reljefno različita dijela. Sjeveroistočni galgovsko-horvatski sektor prostire se između prisavske ravnice i doline Okićnice. Dalje na zapadu je srednji sektor ili prigorje Plešivice u užem smislu i prostire se do doline Kupčine. Između dolina Kupčine i Kupe prostire s izduženi Draganićki greben. Među ova tri dijela postoje znatne reljefne razlike i čine prigorski pojas Plešivice izrazito složenim.
Sektor galgovsko-horvatskog pobrđa (Pb Pl Pp) je izdužen smjerom sjever - jug. Prevladavaju blage padine koje se spuštaju prema jugu, tj. do Horvatskog praga. Dolina Okićnice je neobično široka, a dno je prekriveno slabo dreniranim naplavinama. U produženju ove doline prema sjeveru nalazimo nisko sedlo (270 m) prema Rakovici, tako da je granična uloga ovog pojasa veoma dobro izražena. Sedlo koristi put Samobor – Klinča selo. Naprotiv doline Molvičkog potoka i Rakova potoka, koji pritječu prema Savi, su relativno uže i strmo usječene. Jača erozija potoka, koji pritječu u Savu, vjerojatno je uvjetovana mlađim izdizanjem Kozjaka, odnosno povećanja nagiba prema prisavskoj ravnici. Kao što smo naglasili strmina padina Kozjaka i izbijanje starijih naslaga u osnovi odražavaju mladost pokreta.
Na jugoistočnim padinama Kozjaka su ogolićene mioplicenske naslage koje se intenzivno spiraju. Srednji i južni dio galgovsko-horvatskog sektora pokrivaju debele naslage pleistocenalnih ilovina, što ukazuje da je prostor u pleistocenu nisko ležao i nije bio izložen eroziji, a ovim se slažu i nalazi necementiranog šljunka, koji je sigurno pleistocenske starosti. Ogolićene tercijarne naslage na sjeveru i pleistocenske ilovine na jugu, su i pejzažno različite. Tercijarne padine su obrađene (vinogradi), a na pleistocenim ilovinama prevladavaju šume.
Potoci koji teku u smjeru juga tj. prema Gornjoj Mlaki i Kupi duži su, a između njihovih dolina su izdužene rebraste povije. Naprotiv, potoci koji pritječu Savi, Molvica, izvorišni krakovi Lomnice i dr. usjekli su uzane i kratke doline.
U galgovsko-horvatskom pobrđu prevladavaju rebra čija se tjemena mogu povezati u opću zaravan blago nagnutu prema jugu. Blago nagnuta zaravan je disicirana dolinama potoka, koji pritječu Okućnici i Brebernici.
Sve upućuje da su modeliranje reljefa galgovsko – horvatsko pobrđa u dvije posebne faze (uravnavanje i disekcija) vršile tekućice koje su otjecale prema Kupi. Naslage riječnog šljunka u sektoru Rakova Potoka upućuju da je uravnavanje relativno mlađe tj. da je izvršeno u doba deponiranja šljunkovitih naslaga ili neposredno prije toga. Vidjeli smo ranije da se ovaj šljunak danas pouzdano pripisuje donjem pleistocenu, te je i zaravan iste starosti. Dok je uravnavanje starog pleistocensko, to je potočna disekcija mlađa odnosno mladopleistocenske ili holocenske starosti.
Nasuprot postepenom prijelazu galgovsko – horvatska pobrđa u zavalu Crne Mlake, međa prema prisavskoj naplavnoj ravnici je oštra i linearna, osobito u sjevernom dijelu. Izrazita međa između pobrđa i naplavne ravnice, te osobina dolina koje disiciraju padine, ukazuju da je ovo mlađa dislokacijska linija. Dislokacija se izvršila prije taloženja Rakitske glaciofluvijalne terase. Sava je svojim glacio fluvijalnim nanosima nizvodno potiskivala i uz viši rub pribijala pritoke Staraču, Lomnicu i druge.
Još je izrazitija dislokacija duž sjeverozapadne padine Kozjaka. Duž ove linije je dislocirana i Rakitska terasa. Mladost pokreta dolazi do izražaja i u mreži tekućica. Dok potoci diseciraju jugoistočne padine Kozjaka na suprotnoj strani nema ni izrazite vododerine. Izmjena sjeverozapadne padine Kozjaka vrši se puzanjem rastrošnog pokrova, spiranjem i klizištima. 
Novija evolucija reljefa u sektoru Kozjakovo-galgovsko-horvatsko pobrđe vršila se dakle pod utjecajem dislokacija rubom prisavske ravnice i sjeverozapadnom padinom Kozjaka. Ovaj prigorski sektor je dakle bio tektonski živ još u mlađem pleistocenu i to se odrazilo u dinamici reljefa.
Za reljefnu evoluciju ovog sektora prigorja značajna je submontana udolina Molvice – Konjščica, koje su usjekli potok Molvice i izvorišni krakovi Okićnice. Submontana udolina je usječena dodirom viših i ogoljenih tercijarnih naslaga  i nižeg pokrova pleistocenih ilovina.
Sektor Kozjak – galgovsko – horvatsko pobrđe nema osobine pravog prigorja. U južnom dijelu je slabo izražen horvatski prag (165 m), između zavale Crne Mlake (110 m) i prisavske terase (135 m). Tek je željeznica iskoristila ovaj niski i preko vlažnih krajeva pristupačni prijelaz. Pristup sa Savske strane gotovo je neprimjetan. Pleistocenski akumulacijski proces zasuo je Savsku dolinu gotovo do visine praga, te je daljnjim zatrpavanjem moglo doći i do skretanja Save u zavalu Crne Mlake. Sjeverni dio Kozjak – galgovsko – horvatsko pobrđe strmo pada prema prisavskoj ravnici. Ovaj dio je bolje povezan sa ostalim Plešivičkim prigorjem. Močvarnost u kontaktnom pojasu između pleistocenske terase i strmih padina pobrđa otežavala je prohodnost i smanjivala društveno značenje prostora. Otuda jače veze sa ostalim Plešivičkim prigorjem i Samoborom, tek je u najnovijem razdoblju „okićko prigorje“ jače povezano sa Zagrebom.
Srednji dio Plešivičkog prigorja (Pb Pl pp2) proteže se između dolina Okićnice i Kupčine. To je Plešivičko prigorje u užem smislu. Od planinskog trupa Žumberačke gore i kose Plešivica postepeno se spušta prigorski  pojas prema naplavnoj ravnici Crne Mlake; na gornjoj međi su Prilipje i Sv. Jana na 400 odnosno 300 m, dok naplavna ravnica počinje od 140 m na niže. U višem pojasu (iznad 200 m) ogolićene su tercijarne naslage, (laporci, laparoviti vapnenci, pješčenjaci i gline), dok su niži dijelovi prekriveni pleistocenskim ilovinama.
Mrežom tekućica prigorski pojas je disiciran i izdijeljen u rebra. Prema blago nagnutim tjemenima rebara može se rekonstruirati inicijalna zaravan visine 200 – 300 m. Zaravan je zasijecala poremećene tercijarne slojeve i očito je mlađa od tektonskih pokreta koji su to uvjetovali. Uravnavanje je izvršeno u razdoblju duže stabilnosti, odnosno tektonskog mirovanja i to radom tekućica koje su pritjecale iz Žumberačke gore. Razlike u sastavu gorja ogledaju se i u evoluciji reljefa prigorskog pojasa.
Iz starijih i pretežno nepropusnih stijena Žumberačke gore pritjecale su brojnije tekućice i prema njima su spiranje i uravnavane tercijarne naslage prigorja. Iz vapnenaca plešivičke kose nisu pritjecale tekućice, te je pokrov tercijarnih naslaga slabije erodiran i očuvan u većim visinama.
Mlađim gibanjima i dislokacijama oživjelo je usijecanje tekućica i spiranje padina. Disicirana je prvobitna zaravan i njeni dijelovi svedeni na tjemenu rebara. Usječena je razgranata dolinska  mreža, okupljena prema glavnim tekućicama: Bukovcu, Raki, Volovčici i Kupčini. Usijecanje je išlo usporedo i bilo uvjetovano spuštanjem zavale Crne Mlake. Dok je zaravan prigorja svedena na uska rebra, u višim planinskim dijelovima usječeni su mlađi i uži dolinski dijelovi. Kao što smo ranije konstatirali, prelom u nagibu padina između višeg i otvorenijeg i nižeg, a užeg dolinskog profila redovita je pojava u našem kraju i ima znatnu praktičnu vrijednost.
Disekcija uravnjenog prigorja najznačajnija je za današnji izgled kraja. Kao što smo vidjeli u analizi reljefa Vukomeričkih gorica. Ovaj proces je iniciran gibanjima na prijelazu između pliocena i pleistocena. Proces disekcije je modificiran mlađom intenzivnom rastroškom i spiranjem, a to je uvjetovano osobinama pleistocenske klime. Dolinska dna su prekrivena naplavinama, koje se povezuju sa močvarnom ravnicom zavale Crna Mlaka. Vode teško otječu i zabarena tla u dolinama male su vrijednosti. Obrončane ilovine debelo prekrivaju niže dijelove padina. Zbog nakupljanja vode u podlozi rastrošnog pokrova česta su klizišta.
Proces pojačanog spiranja padina i akumulacije u dolinama odgovara pleistocenskom zahlađenju. Izmjenična zamrzavanja i odmrzavanja te velike količine vode u doba otapanja snijega pogodovali su ovom procesu. Utjecaj klime ogleda se i u većem nagibu osojnih strana. Važan je bio i sastav neogenih naslaga, koje su podložne procesu rastrošbe i intenzivnog spiranja. Razlika između ocjeditijih i sunčanijih rebara i uskog podgorskog pojasa s jedne i močvarnih dolina s druge strane bila je odlučujuća u kolonizaciji i smještaju naselja. Agrarna glad je uvjetovala obradu dolinskih strana, na kojima se tlo jako spira i brzo degradira, osobito u vinogradima.
Morfološki i društveno se razlikuju dva pojasa ovog sektora prigorja. U užem prigorskom pojasu zaostala rebra su šira, te se međusobno približavaju ili čak spajaju. To je ocjediti, sunčani i društveno privlačan pojas. Naprotiv, prema močvarnoj ravnici Crne Mlake dolina postaje šira, a rebra između njih se sužavaju i uništavaju; prevladava močvaran i društveno manje privlačan kraj, koji se tek novijim agrotehničkim metodama bonificira i postaje društveno važniji.
Izrazito južna orijentacija srednjeg dijela Plešivičkog prigorja, znatan udio ocjeditijih i dužim kultiviranjem oplemenjenih tla velika su prednost ovog sektora. To je kraj stare kolonizacije, koji je pod utjecajem blizine Zagreba znatno razvio i oplemenio vinogradarstvo, a daljnjim povezivanjem i uklapanjem u gradski život dobiti će novo i još potpunije značenje. Rijetko je naći tako pogodan kraj za prigradsku rezidencijalnu četvrt.
U krajnjem jugozapadnom dijelu prigorja između Volovčice, Kupčine i Kupe, koji već izlazi iz našeg užeg prostora, reljefni odnosi su znatno drugačiji. Istaći ćemo glavne osobine da bi se uočilo, koliko su odnosi i na malim udaljenostima različiti. U ovom sektoru se iz osnovnog prigorskog reljefa izdvajaju prostrana rebra podijeljena dolinama Kupe,  Kupčine i Volovčice. Ova posebnost je uvjetovanja koncentracijom tekućica u vapnenačkom gorskom zaleđu (Kupa i Kupčina). Jače tekućice su prema sebi privukle manje pritoke i u prigorju izmodelirale prostranije doline.
Iako duga rebra i otvorene doline upućuju da se razvitak reljefa ovog sektora kroz duže vrijeme vršio kontinuirano i mirno osobine Draganićkog brijega (230 m) ukazuje da je on rezultat mlađih dislokacija. Brijeg je na najistaknutijem dijelu rebra i čini njegov najviši dio, dok bi se normalno očekivalo drukčije. I na ovom brijegu nalazimo mlađe i nevezane naslage šljunka, izvjesno pleistocenske starosti – dokaz mladosti sadašnjih reljefnih odnosa. Draganićki brijeg je blizu južnog ruba zavale Crne Mlake, duž koga su vršena glavna gibanja i koncentrirana je riječna mreža. Istaknuti dio Draganićkog rebra blizu je tektonski živog južnog pojasa, te je bio zahvaćen pomjeranjima u mlađem pleistocenu. Mladost ovog gibanja ogleda se i u skretanju susjednih tekućica: Kupčine i Kupe, prema srednjem najnižem dijelu, odnosno rubu zavale.
Plešivičko prigorje pokazuje dakle znatno unutrašnje reljefne razlike, koje su uvjetovane položajem između gore u zaleđu i zavale Crne Mlake. Sastav gorja u zaleđu je različit i to se odražava u mreži tekućica, glavnog agensa u modeliranju prigorja. Važan je i odnos prema dolini Save i zavale Crne Mlake. Analiza oblika upućuje da su mlađa gibanja u dolini Save i  zavali Crna Mlaka utjecala na evoluciju reljefa okolnog prigorja.


Medvedničko prigorje. To je složen i najznačajniji dio uže zagrebačke regije. Kraj ima trokutast izgled. Hipotenuza pravokutnog trokuta proteže se smjerom jugozapad – sjeveroistok, te prati padine Medvednice i njezinog sjeveroistočnog produženja. Južna međa prema prisavskoj ravnici pruža se gotovo ravno i usporednički od Podsuseda do Božjakovine (15 km zračne linije). Na istoku je široka i močvarna dolina Lonje koja se pruža gotovo meridijanski. Prilonjski meridijanski močvarni pojas, bio je značajna povijesna međa.
Jugoistočni vrh trokuta odvojen linijom Sesvete – Sv. Helena nema izrazite prigorske osobine. U njenu prevladavanju ravničarski močvarni prostori, sa kojih se izdižu rebra, dijelom razbijena u izolirane brjegove. Ova uzvišenja su nastavci rebara iz prigorja, a dolina koja ih izdvajaju također su povezane sa onima u prigorju. Ta veza osnovnih elemenata reljefa nameću povremeno promatranje i objašnjavanje. Medvednički prigorski pojas je raznovrstan i možemo ga podijeliti u tri dijela.
Na krajnjem jugozapadu, između Podsuseda i doline Kuniščaka imamo uzan i trokutasti prigorski sektor. Ovaj prigorski dio je kontinuirano nagnut od Gore prema prisavskoj ravnici. Poseban je položaj rubno položene i izdvojene Grmoščice (240 m), te zahtijeva odgovarajuće objašnjenje. Ovaj sektor prigorja nazvati ćemo Vrapčanskim, prema glavnom naselju.
Srednji dio prigorja se proteže između dolina Kuniščaka i Miroševca. To je najspecifičniji i za Zagreb najvažniji sektor. U ovom sektoru je dodirom prigorja i gore usječena submontana udolina, specifičan i mnogostruko važan oblik.
Sjeveroistočni dio Medvedničkog prigorja je gotovo usporednim tekućicama izdijeljen u rebra odvojena otvorenim dolinama. Morfološki sklop ovog sektora dosta je jednostavan, a po glavnom naselju zvati ćemo ga zelinskim.


Vrapčanski sektor (Pb Me pp1). To je najmanji sektor Medvedničkog prigorja. Ima izgled trokuta i širi se prema istoku. Dok je duž potoka Kuniščaka prigorski pojas, sastavljen iz tercijarnih naslaga, širok 4,5 km, na krajnjem zapadnom dijelu ove naslaga nestaju i trijaski dolomiti gorskog dijela dopire gotovo do prisavske ravnice. U tercijarnim naslagama naročito su značajni vapnenci koji su okršeni, a koriste se kao sirovina u industriji cementa.
Prigorski kraj je ispod Bizeka otvorena zaravan (210 – 170 m) nagnuta prema prisavskoj ravnici. Iako priroda stijena i nagib pogoduju  zaravanskom spiranju, prigorska zaravan završava izrazitom stepenicom prema prisavskoj ravnici. Relativna visina stepenice iznosi i do 40 m. Necentirani riječni šljunci kod Lisičine, gdje je stepenica najizrazitija, ukazuju da je prigorska zaravan dio staropleistocenog reljefa.
Reljefna izrazitost stepenice i mineralna vrela kod Podsuseda upućuju na tektonsku liniju (D. Gorjanović 1907. i 1922.). Da su dislokacije mlađe ukazuje i intenzivno usijecanje prigorskih potoka. Dolje je usjeklo duboku dolinu i nenormalno odvaja dolomitski Goljak (234 m) od gorske trupine. Ovaj reljefni element se može objasniti samo antecedencom Dolja, što također ukazuje na veliko značenje mlađih dislokacija.
Krška priroda gorskog zaleđa (Ponikve) uvjetovala je duboku cirkulaciju vode i siromaštvo tekućica. Duga i zanimljiva spilja Veternica (J. Poljak i dr.) svjedoči o razvijenosti podzemnih kanala u vapnenačkoj gorskoj masi.
Oštri prijelaz između prigorja i prisavske ravnice nije posljedica samo mlađih dislokacijskih gibanja i udjela vapnenačkog sastava već i rubnog podsijecanja Save. Lučno proširenje prisavske ravnice oko Donjeg Stenjevca odražava nekadašnji položaj Savskog meandra. Jače erodiranje lijeve strane, u prigorju Medvednice u skladu je i sa smjerom iz kog Sava pritječe. Skretanje Save na lijevu stranu sigurno je uvjetovala i mlađim dislokacijama.
Današnja asimetrija između dvije strane Savske doline posljedica je dakle i jačeg podsijecanja Medvedničkog prigorja. Dok je na suprotnoj strani očuvana izrazita i prostrana Rakitska terasa na lijevoj strani nema joj ni traga. Mlađa Savska erozija odstranila je tragove starije naplavne ravnice, a vjerojatno je i spuštanje imalo izvjesno značenje. Moguće da je Sava još i u toku povijesnih vremena dopirala do strmca prema prigorju.
Istaknuti brijeg Grmoščica (240 m) odnosno 115 m iznad susjedne prisavske ravnice izdvaja se iz okolnog reljefa i predstavlja poseban problem. Strme padine, intenzivno spiranje i klizanja ukazuju da su egzogeni procesi mlađi i nisu dospjeli da bitno izmjene oblik, nastao dislokacijom. Pijesci te gline koje ciglana koristi kao sirovinu, pripisuju se pleistocenu što također ukazuje na značenje mlađe dislokacije. Male dimenzije i izoliranost upućuju na značenje mikrotektonike, a zato ima drugih primjera u užoj zagrebačkoj regiji, kao što smo vidjeli duž transverzalne linije Kozjak – Sjevernjak.
U zaleđu Grmoščice bolje se očuvalo prigorsko rebro. Okolni potoci su usjekli duboke doline strmih strana, na kojima su česta klizanja. Intenzivno usijecanje sigurno je uvjetovano mlađim izdizanjem Grmoščice. Ovi elementi nas uvode u središnji i najvažniji sektor Medvedničkog prigorja.


Zagrebački sektor Medvedničkog prigorja (Pb Me pp2). Nazivamo ga «Zagrebačkim» jer su na njemu raširene rezidencijalne četvrti grada. Ovaj sektor se izdvaja složenošću i dinamikom reljefa. Iznad otvorene prisavske ravnice izrazitom stepenicom se diže balkonski položen ravnjak, na kome su nastale vjerojatno prethistorijske  nastambe, kasnije župska središta i napokon gradske jezgre. Relativna visina stepenice je oko 20 m. Balkonski pojas se proteže od Sv. Duha (144 m) do Rebra (145 m), a dolinama Kuniščaka, Medveščaka i drugi razbijen je u manje dijelove. Upotrebljavamo epitet «balkonski», jer se ovaj reljefni element tako utkao u gradsku cjelinu, te osigurao jedinstven položaj zagrebačkih povijesnih jezgri, glavnih bolničkih ustanova i biranih rezidencijalnih dijelova.
Jugu izložena i sunčana stepenica je izrazit reljefni element i jedinstvena prednost Zagreba, te je neobično da nije u znanstvenom i praktičnom radu privukla još više pažnje. U začecima znanstvenog geomorfološkog istraživanja (B. Pilar 1877.) u stepenici su traženi  tragovi oledbe, što je ne samo neopravdano već i ne objašnjava oblik čije je reljefno i društveno značenje veliko. J. Cvijić (1921.) smatra da je balkonski ravnjak ostatak abrazijskog poda neogenog Panonskog mora – jezera. Bez obzira  što je teško vjerovati da bi taj oblik mogao sačuvati ovakvu svježinu, prostrana izoliranost i odnos prema dislociranim tercijarnim naslagama ukazuju da to objašnjenje ne dolazi u obzir (P.S. Jovanović 1951. i J. Roglić 1952.).  J. Cvijić nije obraćao mnogo pažnje izrazitoj stepenici ispod balkonskog poda, a na to je osobito koncentrirao pažnju i njegov suvremenih i geolog D. Gorjanović (1922), koji stepenicu smatra rezultatom mlađe pleistocene dislokacije.
Vidjeli smo da je stepenica oko D. Stenjevca dosta modificirana lučnim podsijecanjem Save. Naprotiv, stepenica je u užem gradskom području ravna, svježa i izrazita. Ova svježina je mogla biti neznatno obnavljana i mlađim približavanjem i podsijecanjem Save. Zagrebačka balkonska stepenica tako je izrazita i za grad toliko značajna da zaslužuje detaljno i kompleksno izučavanje, što bi trebalo čim prije izvršiti.
Prigorski pojas u zaleđu stepenice ima dinamičan reljef. Opći izgled možemo najbolje pratiti na profilu od Šalate (140 m) do Remeta (345 m); na zračnoj udaljenosti 4,5 km imamo dakle visinsku razliku od 205 m ili prosječni nagib od 33%. Međutim, nagibi duž ovog profila su različiti. Na nižem dijelu između ruba stepenice i raskrižja u Bijeniku, visinska razlika je 45 m odnosno 30 promila. Prema višim dijelovima nagib dakle postaje sve veći. Između ova dva dijela nema oštra pregiba već je prijelaz postepen. Očito je da se ne radi o abrazijskoj terasi već o zrelom denudacijskom reljefu, čiji tragovi se od Remeta mogu povezati sa padinama Medvednice (Sl. 9). Mlađim izvijanjem, odnosno izdizanjem trupa Medvednice povećani su nagibi prvobitnog denudacijskog reljefa.
Uži, zagrebački sektor Medvedničkog prigorja razlikuju se od susjednih većom dinamikom reljefa. Doline Kuniščaka, Medveščaka, Blizenca i drugih relativno su dublje i njihove strane strmije. Potoci su izvršili jače usijecanje, doline su im uže i na stranama su česta klizanja – nepovoljan element u kraju, koji inače ima izuzetno rezidencijalne prednosti. Visinska razlika Mihaljevca (206 m) prema Remetama i Gornjem Prekrižju (345 m) iznosi preko 140 m padine i sa nagibom većim od 450 česta su pojava.
Morfološka analiza upućuje da je zagrebački dio Medvedničkog prigorja, koji ne odgovara glavnoj masi Medvednice, bio izložen mlađim izdizanjima i izvijanjima u odnosu na susjedne dijelove prigorja. S tim u vezi su veća dinamika unutrašnjeg reljefa i morfološka mladost oblika. Na poseban položaj ovog sektora prigorja upućuje i pijedmonska udolina.
Pijedmonska ili podgorska udolina pruža se kontinuirano od Šestina do Dubrave tj. na dužini od 7 km. Ako uzmemo u obzir i Grmoščicu, onda bi pijedmonsku udolinu mogli produžiti do Završja. Ograničiti ćemo se na prvi, izrazitiji dio. Dajemo epitet «pijedmonska», jer prati podnožje središnjeg i najvišeg dijela Medvednice.
I pored opće povezanosti udolina je podijeljena u manje sektore prema pritjecajnim dijelovima Kuniščaka, Medveščaka, Blizneca i Miroševca, koji pritiču između prigorskih rebara prema prisavskoj ravnici. I pored toga reljefna povezanost pijedmonske udoline veoma je izrazita; otjecanje raščlanjenost  i doline kojima potoci otječu prema Savi sekundarni su elementi što se donedavno ogledalo i u društvenom životu. Sela u pijedmonskoj udolini su starija i dugo su bila međusobno povezana jače nego sa prisavskom ravnicom. Snažan razvoj Zagreba na balkonskoj stepenici i prisavskoj ravnici mijenja odnose, te brzo povezuje i uključuje u svoj organizam i pijedmonsku udolinu. Ovim ispreplitanjem i međusobnim odnosom složene prirodne osnove i procesa dinamičnog društvenog razvitka reljef zagrebačkog sektora dobiva posebno značenje. 
Pijedmonska udolina je mnogostruko značajan oblik i ograničena je ne samo na ovaj dio medvedničkog prigorja, već ga nema ni u drugim prigorjima. Udolina se razvila duž međe između stare mase Medvednice i prigorja, sastavljenog iz tercijarnih naslaga. I pored litološke – tektonske međe, udolina je nastala prvenstveno erozijskim procesima o čemu svjedoči već navedena topografska raščlanjenost.
Na padinama Medvednice iznad Šestina, Kraljevca, Gračana, Blizneca i drugih očuvane su krpe tercijarnih naslaga, što ukazuje da je udolina usječena u ovim mlađim slojevima. Profil padina može se kao što smo vidjeli nastaviti na stranama Medvednice, iz čega slijedi da je zreli reljef bio izmodeliran povezano na mlađim slojevima prigorja i starim stijenama Medvednice. Pijedmonska udolina je mlađa i nastala je disekcijom prvobitnog zrelog reljefa.
Tekućice koje su priticale sa Medvednice bile su na granici sa tercijarnim naslagama prigorja koncentrirana prema onima koje su se najbrže usijecale. I pored tektonske predispozicije kojom je uvjetovana međa između starogradske mase i tercijarnih naslaga prigorja, glavno značenje imaju dakle mlado izvijanje prigorske padine i litološke razlike između gorske jezgre i prigorja.
U disiciranom zagrebačkom sektoru prigorja zaostala rebra su suha i sunčana, te su pogodovala ranoj kolonizaciji. Strme padine dolina nisu bile pogodne za naseljavanje i dugo su ostale pod šumama, a vlažna dolinska dna pod livadama. Rebrasti reljef je omogućavao smještaj i život samo malih naseobina.
Dok su ekspozicija i osobine balkonske stepenice bili pogodni za smještaj središnjeg naselja, razbijenost prigorskog rebrastog  prostora nosi probleme u korištenju za rezidencijalne potrebe velikog grada. Istaknuta rebrasta bila su prostorom ograničena, strme padine podložne klizanju, a ekspozicija je bitna u izboru rezidencijalnih nastambi. Gradnje su skuplje, a dimenzije ograničene. Poseban je problem uređenje dobrih komunikacija i drugih komunalija. Ovi problemi su dosada dolazili do izražaja u srednjem dijelu, između grada s jedne i poteza Šestine – Gračana s druge strane. Širenjem gradskih rezidencijalnih dijelova i izborom smještaja za specijalne ustanove doći će ovi problemi do izražaja i u drugim dijelovima (Dotorščina, Biskupov, Čret i drugi).


Sjeveroistočni sektor Medvedničkog prigorja ima nove i specifične osobine, različite od onih koje smo upoznali u neposrednoj okolici Zagreba. Izrazitost prigorskog pojasa se postepeno gubi prema sjeveroistoku i konačno nestaje. Međutim, u malom zapadnom graničnom pojasu prigorje je najšire (Planina – Sesvete 11 km zračne linije). Zapravo u ovom pojasu i nema gornje granice prigorja, jer se tercijarna prigorska zona između Planine i Svetog Mateja spaja s onom na sjevernoj, podgorskoj strani. Ova geološko-morfološka, pejzažna i naseobena veza prigorja i podgorja može imati veliko društveno značenje u budućem razvitku Zagreba; o tome ćemo više govoriti, kad bude riječi o gorskom trupu Medvednice i praktičnom značenju reljefne osnove.
U širem dijelu prigorja, između dolina Miroševac – Bidrovec, Čučerje i Kašina, zaostala rebra su šira i raščlanjena pritocima spomenutih potoka. Usijecanjem potoka, koji danas imaju dobro uravnotežene profile i zbog nejednake otpornosti stijena, došle su do izražaja razlike u reljefnoj slici. Rebra nisu ostala kontinuirano nagnute plohe, te ih nije moguće povezati u prvobitno jedinstven, a kasnije disicirani reljef, kao što smo vidjeli na Vukomeričkim goricama, prigorja Plešivice, a dijelom i u prigorju Medvednice. Na rebrima se ističu izolirani brjegovi npr. Barbara (361 m) između dolina Čučerja i Štefanca. Naročito je složen greben na potezu Sesvete – Planina; idući od juga prema sjeveru redaju se glavice: Grabovac (239 m) oko 20 m iznad neposredne okolice, a 100 m iznad doline Kostanjca, Gradina (351 m) također oko 100 m relativne visine, Goranci (388 m) ili 130 m relativne visine i Sopnica (396 m) ili 180 m relativne visine. Ovaj reljefni složeni dio prigorja ističe se u pejzažu, na njemu je veći broj naselja, koja su međusobno i sa drugim krajevima slabije povezani. Ovaj brežuljkasti i širi pojas činio je unutrašnju među između jugozapadnog Medvedničkog prigorja, koji je i u prošlosti bio tješnje povezan sa Zagrebom, dok je sjeveroistočni dio bio upućen na Zelinu. Širina i unutrašnja složenost ovog graničnog pojasa smanjila je unutrašnje veze Medvedničkog prigorja i njegovo značenje kao cjeline.
Litološke razlike u sastavu imaju bitno značenje u mikroreljefnim osobinama. Nema pouzdanih tragova općeg nivoa uravnavanja. Razlike u sastavu ogledaju se u profilu i izgledu glavnih potočnih dolina. Vjerojatno je i u ovom sektoru bilo mlađih diferenciranih gibanja što bi se moglo vezati za oživljavanje transverzalne tektonske linije pored sela Planine. 
Prema prisavskoj ravnici ovaj dio prigorja prelazi postepeno.  Uz to se prisavska ravnica lučno proširuje između Maksimira i Sesveta. Štefanec, Trnava i Rijeka imaju najveća porječja, a njihove doline se u donjem dijelovima spajaju, što je izvjesno pogodovalo i pomjeranju Savskog meandra. Močvarnost i prevaga finijih nanosa ukazuju da Sava nije skretala u ovaj dio tokom mlađeg pleistocena.
Zelinski sektor (Pb Me pp3) prigorja ima nove specifične osobine. Otvorene doline Kašine, Glavničice, Nespeša i Zeline raščlanile su prigorje u niz paralelnih rebara smjera sjever – jug. Meridijanski smjer naročito dolazi do izražaja u gornjoj Lonji, čija prostrana dolina čini istočnu među Medvedničkog prigorskog pojasa. Meridijanska usmjerenost tekućica ukazuje na prvobitni nagib zemljišta, a vjerojatno je bilo i tektonski predispozicija, osobito u graničnoj dolini Lonje. Ovako pravilna raščlanjenost reljefa rijetko se susreće. Prostrane doline i relativno blaga rebra ukazuju da je proces morfološke evolucije daleko odmakao, odnosno da je kraj dugo vremena bio stabilan. Tjemena raščlanjenih rebara mogla bi se također povezati kao ostaci inicijalne zaravni, visine 210 – 250 m.
U sjevernom, prigorskom pojasu otkrivene su tercijarne naslage, na kojima su se razvila karbonatna i ocjedita tla, pogodna za kulture i privukla su prvu kolonizaciju. Južni dijelovi rebara su prekriveni pleistocenom ilovinama, manje su agrarne vrijednosti i znatnim dijelom još pod šumama. Velika visina krajnjih južnih dijelova na nekim rebrima može se objasniti mlađim dislokacijama, analogno onom što smo vidjeli kod Draganić brijega ili jačim spiranjem i erozijom podgorskog tercijarnog pojasa.
Otvorene doline i zabarena dna značajna su osobina ovog kraja. Prostrana i močvarna dna su izdvajala, služila kao pašnjaci i tek je prevagom gajenja kukuruza došla do izražaja njihova agrarna vrijednost. Ranije močvarna tla obradom postepeno mijenjaju prirodne osobine i povećava im se vrijednost.
Dok potoci kroz prigorje teku gotovo meridijanski, njihovi donji dijelovi okreću lijevo tj. prema jugoistoku. Ove tekućice se slijevaju u Zelinu, koja utječe u Lonju. Skretanja donjih dijelova tekućica prema središnjim i najnižim dijelovima zavale srednje Hrvatske sekundaran je pojava i sigurno uvjetovana mlađim spuštanjem ovog prostora. Prema ovom skretanju je modelirano i rebrasto Carsko uzvišenje između močvarnih nizina duž Kašine i Zeline s jedne strane i prisavske ravnice s druge strane.
Carsko (ili cersko???) rebro, koje se pruža od prijelaza Sesvete – Sašinec  (145 m) do Svetog Martina (206 m) ima ne samo neobičan smjer pružanja prema elementima reljefa u prigorju, već su i visinski odnosi anormalni. Najveća visina je najistaknutijem dijelu kod Svetog Martina. Carsko rebro se pruža smjerom južne stepenice Zagrebačkog dijela prigorja, što ukazuje da je najvjerojatnije povezano s ovom mlađom tektonskom linijom. Necementirani riječni šljunci kod Sv. Martina, koji pogoduju kulturi vinograda, upućuju da su ovi odnosi posljedica mlađih dislokacija. Pleistoceni riječni nanosi su ovim dislokacijama došli u viši položaj, kao što smo konstatirali i na drugim dijelovima ruba Zagrebačkog polja.
Položaj, analogan onome Carskog rebra imaju izolirana uzvišenja Štakorovec (206 m) i ono kod Brckovljana (178 m). Nema dokaza na osnovi kojih bi se ova uzvišenja mogla smatrati ostacima ranije povezanih rebara. Sve ukazuje da se stara osnova zavale srednje Hrvatske ne ponaša kao jedinstven blok, već su se njeni dijelovi različito gibali. S time se slažu i rezultati bušotina pri istraživanju nafte (v. Geološki elaborat M. Heraka i D. Nedela – Davide). Ova saznanja imaju mnogostruka značenja.
Ravničarski krajevi oko Zeline i donjih dijelova njezinih izvorišnih krakova su močvarni; kraj se povezuje sa prostranijim ravnicama oko Lonje. Tekućice se prirodno gube u močvarnom kraju, koji je bio obrastao barskom vegetacijom i šumama hrasta lužnjaka. Ovi dijelovi se povezuju i poprimaju osobine močvarnog dna Zavale srednje Hrvatske. Subsekventnim spuštanjem nastala je močvarna ravnica na kojoj se tekućice gube i lako razlijevaju. Poplave su tokom pleistocenog zahlađivanja, odnosno naglih otapanja, bile prostranije i duže trajale, o čemu svjedoče naslage barskih glina, koje zadržavaju vodu na zaravnini i pogoduju zabarivanju.
Močvare i teško prolazne šume bile su odbojan element u središnjem i ključnom dijelu hrvatskog prostora, te objašnjavaju mnoge i danas teško shvatljive osobine nacionalne povijesti. Potražnja drveta u doba ekonomskog preporoda i prometno povezivanje otvorili su razdoblje sječe i potiskivanje šuma; željeznice i ceste sa tvrdom podlogom učinile su kraj prohodnim, agrarna revolucija, porast stanovništva i glad za zemljom ojačali su kolonizaciju. Drenažni radovi su povećali ocjeditost. U vidu su melioracioni radovi koji bi trebali donijeti radikalne izmjene, te dati kraju ključni geografski položaj i odgovarajuće društveno značenje. Usporedo sa nestajanjem prirodnih zapreka između uže Hrvatske i Slavonije, gube se iz upotrebe i ovi nazivi, koji su bili posljedica prirodnih odnosa.
Sagledavanje izloženih reljefnih osobina i odnosa ima dakle mnogostruko značenje. Transformacija prirodne sredine ojačava snage koje su nastale i razvijaju se usporedo sa velikim Zagrebom. Ono što nisu mogle učiniti povijesne pokrajine, nastaje sada povezano sa velikim gradom. Povijesne pokrajine i međe među njima bile su uvjetovane prirodnom osnovom; snage suvremeni društveni procesi mijenjaju prirodnu osnovu i krajevima daju novo značenje. Okolica Zagreba je u tom pogledu veoma poučna.
Prigorje Medvednice, iako pejzažno povezan pojas pokazuje dakle velike unutrašnje razlike među pojedinim dijelovima. Ove razlike se mogu objasniti u prvom redu nejednakim tektonskim ponašanjem kraja u toku mlađe geološke prošlosti. Za evoluciju reljefa prigorja važne su i osobine (visina, sastav i dimenzije) gorskog bloka u zaleđu. Za ovo ćemo se posebno osvrnuti kada budemo govorili o Medvednici.


Sjeverozapadno podgorje Medvednice. Upotrebljavamo termin «podgorje», jer je u skladu sa živim toponimima, a odgovara i reljefnim odnosima. Nema one orijentacione prednosti koje su značajne za prisojna prigorja. Zbog reljefnog izdvajanja Medvednice, podgorje je povezano s ostalim Zagorjem, u kome bi se također mogli izdvojiti: naplavne ravnice, prigorja, podgorja i gore. Vidjeli smo da je Zagorje reljefno složen kraj i od susjednih krajeva neprecizno odijeljeno. U ovoj obradi ograničiti ćemo se na onaj dio Zagorja, koji je u svom životu tijesno povezan sa Zagrebom. Međutim, omeđivanje nije vršeno konzekventno prema gravitacionim principima, već prema međama koje su bile u doba kada je ovaj rad počeo. Izložili  ćemo glavne reljefne elemente obuhvaćenog prostora, a ta saznanja se mogu proširiti i na analogne krajeve.
Podgorje Medvednice širi se asimetrično. Na jugozapadu – između Podsuseda i Novaka Bistričkih (8 km – uopće nema podgorskog pobrđa). Tercijarne naslage su svedene na topografski neznatne krpice. Jugozapadni dio gorske kose Medvednice graniči neposredno sa naplavnom ravnicom oko Krapine. Ovo odsustvo tercijarnih naslaga je uvjetovano kombiniranim procesima mlađih dislokacija i bočnog podsijecanja Krapine. Tektonska predispozicija je pogodovala usijecanju zaljevske udubine između Gornje i Donje Bistre, dok se Krapina sada pribija uz padine Medvednice kod Jareka.
Srednji dio podgorja ili sektor Kraljeva vrha (Pb Me Po1) između dolina Bistre i Toplica, ima lepezast izgled; prigorski pojas je širok (oko 7 km) i disiciran je otvorenim dolinama te izdijeljen u široke i nepravilne kose. Nepravilna topografija ukazuje na utjecaj stijena otpornije podloge i značenje gibanja, što će se još bolje vidjeti dalje prema sjeveroistoku. Mladošću reljefa i utjecajem tekućica, koje pritiču iz ovog kraja, može se objasniti i uzine doline Krapine i pribijanju njenog korita uz suprotnu padinu kod Blaženjaka. Posjedovni odnosi su pridonijeli očuvanju šuma više nego što se to može pripisati slabom tlu pleistocenih ilovina. Odnos Krapine i Save, o čemu smo ranije govorili, otežava otjecanje i uvjetuje zabarivanje ravnice oko Krapine i njenih pritoka.
Sjeveroistočni, Stubičko-Bistrički sektor (Pb Me po2) je reljefno mnogo složeniji. Dolina gornje Toplice je prostrano proširenje koje sutjeskom kod Stubičkih toplica ima vezu sa dolinom Krapine. Dolina gornje Toplice je izrazito asimetrična. Glavne pritoke prima sa lijeve, Medvedničke strane i one su Toplice potisnule prema suprotnoj padini. Ovim pribijanjem i podsijecanjem s desne strane osvježava se i  utjecaj tektonske linije.
Izbijanje starijih stijena u uzvisinama (Kamenjak 270 m, Čentoći 305 m i drugi), koji odvajaju dolinu gornje Toplice i Krapine, svjedoči da su tektonski odnosi dosta složeni. Termalna vrela ukazuju na mladost procesa. Kum (396 m) i Oštri Kum u produženju Topličke doline prema istoku odražavaju razlike u sastavu i ukazuju na značenje tektonskih gibanja.
Analogne prilike nalazimo i dalje prema istoku u bistričkom dijelu. I dolina Bistrice se sastoji, analognoj onoj Toplice, iz dva dijela, gornjeg – istok zapad i donjeg koji skreće na sjeverozapad prema Krapini. Osnovni elementi reljefa u stubičko-bistričkom sektoru imaju dakle usporednički smjer, i po tome se ovaj reljefno složen kraj razlikuje od ostalog pobrđa oko Medvednice.
Razlike u sastavu bitno su utjecale na modeliranje reljefa. Pokrov tercijarnih naslaga čini razvodnicu u sektoru Planina – Laz (421 m). Denudacijom i usijecanjem potoci su ogolili otporniju osnovu. Potok Barnjak, izvorišni krak Toplica epigenetski se probija kroz izolirano uzvišenje Kum (396 m) i Vrhi (316 m).
Opća dinamika reljefa, osobito u izvorišnim dijelovima potoka odražava mladost morfogenetskih procesa. Međutim, naplavna terasa u gornjoj dolini Toplica ukazuje da su današnji reljefni odnosi postojali i za vrijeme posljednjeg pleistocenog zahlađenja. 
U gornji i prošireni dio doline spirano je mnogo trošnog materijala, koje Toplica nije mogla evakuirati kroz sutjesku Stubičkih toplica. Nastala je naplavna ravan, čiji su tragovi zaostali u obliku terase (8 m). U oroslavsko – zabočkom bazenu konstatirano je osam morfografskih terasa (O. Oppiz 1940.). Mi naročito značenje dajemo pleistocenskoj akumulacijskoj terasi ( 10m ), za koju su vezana naselja i prometnice.
Stubičko – bistrički sektor se izdvaja dinamikom reljefa, i unutrašnjom razvijenošću, što ima mnogostruko značenje i utjecaje. Ove reljefne osobine otežavaju povezivanje i zbrajanje unutrašnjih društvenih snaga, te je kraj zaostao i siromašan. Reljefna izoliranost i razbijenost otežava povezivanje s drugim krajevima. Reljef je značajan element koji se odrazio u suvremenim nedaćama kraja.
Za sad je važno ukazati na reljefnu podudarnost srednjeg medvedničkog prigorja i podgorja. Ovi srednji dijelovi pobrđa, koji odgovaraju najvišem i glavnom masivu gore, imaju i najdinamičniji reljef. Vjerojatno su bili zahvaćeni istim procesima gibanja, koji su se odrazili u intenzivnijem mlađem modeliranju.


Žitomirsko pobrđe (Pb Ži). Tim imenom obuhvaćeno je pobrđe između gornje Krapine i Lonje, koje je sastavljeno iz tercijarnih sedimenata. Nazivamo ga po karakteristično položenom naselju. Ovo pobrđe čini sjeveroistočno produženje medvedničkog gorskog niza.
Visine su ispod 250 m, te su prelazi između dolina Krapine i Lonje veoma niski. Ovim se povezuje pojas pobrđa oko gorskog trupa Medvednice.
Iako Žitomirsko pobrđe izlazi van užeg područja našeg promatranja, treba ga, obzirom na njegovo spojno značenje i reljefne osobine, ovdje spomenuti. U ovom kraju se povezuje kontinuirani naseljeni pojas u prisojnom prigorju i osojnom podgorju. Pitomina brežuljaka doći će vremenom sve više do izražaja pod utjecajem velikog grada.
I u Žitomirskom pobrđu prevladavaju elementi reljefa meridijanskog smjera, a to ovaj kraj povezuje sa okolnim širim područjem. Usporedno i meridijanski teku gornja Lonja i Krapina, a isto tako i brojne tekućice iz prigorja, Ivanščice i Kalnika. Vidjeli smo da su izvori meridijanskih tekućica duboko u grebenima Macelja, Ivanščice i Kalnika. Ove tekućice se nenormalno probijaju kroz otpornije kose i grede. Naglo skretanje Krapine kod Konjščine ukazuje da su ovi meridijanski elementi reljefa stariji. 
Usporednički elementi, koji dolaze do izražaja u toku Bednje, srednje Krapine, Krke i drugih, očito su mlađi. Za trupni dio Medvednice, a osobito njeno jugozapadne dijelove naročito su značajni elementi pružanja – jugozapad – sjeveroistok. Svježina ovih oblika upućuje da su oni najmlađi.
Nije svrha ovog rada niti je ovdje moguće raspraviti sve probleme reljefnih detalja, ali se očito ukazuje i u osobinama pobrđa da je naš kraj u čvorišnom i nemirnom prostoru. Onaj koji i nema pregled preko većih elemenata, o kojima se ranije govorilo, može to lako uočiti u bizarnim odnosima između gornje Krapine, Lonjice i Bednje, u kraju Podrute – Mađarevo (Sl. 4).


Marija – goričko pobrđe (Pb Mg) je pačetvorinski brežuljkasti kraj, koji se smjerom jugozapad sjeveroistok pruža, dakle odgovara najmlađem tektonskom smjeru. Mladost se ogleda i u reljefnim osobinama pobrđa, koje je sastavljeno od tercijarnih naslaga, a ispod njih je u usjeku potok Lužnica ogolićena paleozojska osnova. Slično ranije izloženim osobinama rebara u prigorju Plešivice i Medvednice i ovdje su najistureniji dijelovi na sjeverozapadu i istovremeno najviši (Sv. Križ 310 m) kota od 348 m na našoj topografskoj karti je sigurno greška, pošto ne odgovara ni izohipsama).
Marija – goričko pobrđe se prema sjeveroistoku povezuje s klanječko trgovišnim krajem, ali visine postaju manje, te u sektoru Kraljevac – Luka ne prelaze 170 m. Ovi nenormalni odnosi, da su visine najviše na najistaknutijem i najizloženijem dijelu, značajni su, kao što smo vidjeli, za pobrđa našeg kraja i ukazuje na mladost današnjih reljefnih odnosa. S time se slažu i drugi elementi reljefa.
Očita je asimetrija mreže tekućica u Marija goričkom pobrđu. Glavni potoci teku smjerom – sjever – jug tj. koso na pružanje pobrđa. Potoci ne teku proporcionalno prema Sutli i Krapini što bi donekle odgovaralo današnjim reljefnim odnosima, već Pušća kao glavni tok gotovo longitudinalno presijeca glavninu pobrđa i pritiče Savi. Dno doline Pušće je blago nagnuto i močvarno. Naprotiv, kratke doline sjeverozapadnog i najvišeg dijela dosta su uzane i strme. Nagibi padina su veliki i klizanja česta. Između Harmice (143 m) i Sv. Križa (310 m) prosječni nagib strana je 45 promila, a na padinama prema dolini Sutle iznosi su još i veći.
Mlađim poremećajima duž dislokacijskih linija smjera jugozapad – sjeveroistok (dolina Sutle) i sjeverozapad – jugoistok (prema dolini Save) izdignuto je i došlo do reljefnog izražaja Marija goričkog pobrđa. Visoki položaj riječnih necementiranih naslaga šljunka upućuju da su poremećaji pleistocenske starosti. Smjer doline Pušće i drugi elementi reljefa ukazuju da je meridijanski smjer najstariji, činjenica koju smo i drugdje konstatirali.
Najviši dijelovi Marija goričkog pobrđa mogli bi se povezati kao tragovi prvobitno jedinstvenog ali mlađim gibanjima izvijenog nivoa. Diferencirano izdizanje je poremetilo odnose, te je teško ovaj nivo povezati sa korespondentima u okolnom prostoru. Ostaci prvobitnog nivoa su bili veoma značajni za prvu kolonizaciju te je i danas na njima glavnina naselja. I ova naselja je teško međusobno i sa okolicom povezati, te je očito da će doći do znatnih preseljavanja u rubne i pristupačnije dijelove pobrđa.


Samoborsko – mokričko pobrđe (PbSM) je uzan i ocjedit pojas na sjeveroistočnom rubu Žumberačke gore. Izmodeliran je u različitim naslagama, trijaskim dolomitima, krednom flišu i tercijarnim slojevima – otuda pejzažna raznolikost i ljepota. Ocjeditost je privukla ranu kolonizaciju, ali ekspozicija nema rezidencijalne prednosti sunčanih prigorja.
Raznolikost pobrđa.   Pobrđa u okolici Zagreba sastavljena su pretežno od tercijarnih naslaga, reljefno su međusobno raznolika, što odražava različiti položaj i složenu evoluciju.
Vukomeričke gorice su izolirana i blago zasvođena zona koja je mlađim erozijskim procesima skeletno disicirana. Pored dolinskih oblika, usmjerenih prema Savi i Kupi imamo i značajne uzdužne udoline. Transverzalne doline su usmjerene duž pada slojeva i razlike među ovima ogledaju se u promjenama smjera i poprječnog profila. Prostor orijentiran prema Kupi veći je od onoga, s koga ovdje otječu prema Savi.
U glavnini Vukomeričkih gorica nema traga jačih mlađih dislokacija, ali je očita razlika između sjeverozapadnog i jugoistočnog dijela pobrđa. U jugoistočnom dijelu reljef je dinamičniji, što ukazuje da su mlađa gibanja imala veliko značenje.
Dva prigorja (Medvednica i Plešivica) najvažniji su dijelovi pobrđa uže Zagrebačke regije. Iako bi se prigorja Plešivice i Medvednice mogla povezati u jedinstveni pojas, smjera jugozapad sjeveroistok, njih ne samo odvaja dolina Save, već su kao cjelina i po svojim sastavnim dijelovima različita.
Pored probojnice Save između Podsusedskog brijega i Kozjaka, odnosno Žumberačke gore i Medvednice, u prigorjima nalazimo očite tragove mlađih dislokacija. Ovim pokretima su na Samoborskoj strani (u Kozjaku) izdignute tercijarne naslage i otkrivena kredna osnova, a na strani Medvednice Sava i Krapina podsijecaju same padine gore, sastavljene od starijih stijena.
Unutrašnja raščlanjenost reljefa i međusobne razlike najveće su u prigorju Medvednice – element, naročito važan za daljnji razvitak grada. Iako je prigorje u neposrednoj blizini grada relativno dosta usko, u ovom dijelu usječena pijedmonska udolina. Razlika među pojedinim dijelovima prigorja Medvednice kao i ono Plešivice ukazuju da su bili izloženi različitim morfogenetskim procesima. U tom smjeru bi trebalo iz mnogostrukih razloga vršiti detaljnija istraživanja. 
Podgorje Medvednice je reljefno složen prostor. Kroz tercijarni pokrov izbijaju starije i otpornije stijene. Ova složena građa je posljedica veće tektonske aktivnosti u ovom pojasu. Uz medvedničko pružanje ima detalja razvijena u usporedničkom Alpskom pružanju. Reljefno razbijanje i osojan kraj nema ni društveno značenje prigorja.
Marija goričko pobrđe je prostorno izolirano i ima specifične osobine. Najviši su dijelovi i najdinamičniji reljef na najisturenijem, sjeverozapadnom kraju, što odražava mladost tektonskih gibanja.
Kao što ćemo kasnije vidjeti, pobrđa, osobiti prigorja su naročito društvena prednost uže zagrebačke okolice. U reljefnim elementima pobrđa ogledaju se složeni morfogenetski procesi, uvjetovani tektonskim gibanjem, sastavom i položajem. Osobine i reljefna evolucija pobrđa ne mogu se shvatiti bez poznavanja gora sa kojima su i reljefno povezana. Gore su ne samo reljefno ključan prostor već su i društveno značajan element za zagrebačku okolicu i život samog grada. Ovo značenje gora dolazi sve više do izražaja razvojem grada i povećavanje njegovih složenih potreba. Ograničiti ćemo se na dvije gore kod kojih sve veze s gradom već dolaze do izražaja i koje se prostiru u kraju obuhvaćenom ovim istraživanjem.


Fot. 3        Žumberačka gora i Medvednica te položaj podsusedskog prolaza
(fot. Reljefa 1:50000)


Gore (G)
Dvije gore, Žumberačka gora i Medvednica, imaju posebno značenje u današnjem životu, a vjerojatno još više u budućem razvitku grada. Posebno je prednost grada da su ta gorja u njegovoj neposrednoj blizini. Za pravilno korištenje nužno je poznavanje reljefnih osobina ovih gora. Izložiti ćemo reljefne osobine samo ovih dviju gora, ograničavajući se kod Žumberačke gore prvenstveno na onaj dio koji je obuhvaćen našim ograničenjem. Najprije ćemo izložiti glavne elemente reljefa i zatim pokušati dati njihovo objašnjenje.
Žumberačka gora je naziv za složeno gorje koje se pruža u smjeru jugozapad – sjeveroistok i to na dužini od 39 km, a u smjeru sjeverozapad – jugoistok širina je oko 20 km. Za gorje se teško udomaćuje jedinstven naziv, što najbolje odražava njegovu reljefnu razbijenost i granični jezični položaj. Od stranaca nametnuti naziv Uskočko gorje više se kod nas ne čuje. Isto tako pokušaj da se nazivi manjih dijelova npr. Plešivica, prošire na cjelinu, postepeno se gube u poznavanju kraja i pristupačnošću preciznijih karata. Naziv «Samoborsko gorje» postepeno se svodi na nedefiniran dio gore u zaleđu Samobora.
Sigurno će se vremenom izgubiti i ovaj naziv, kao i slični nazivi koji su, analogno njemačkim uzorima i pod utjecajem Austrougarske službe snimanja, davani nekim našim gorjima.
Mjesto gornjeg skupnog imena sve više se za kraj u zaleđu Samobora upotrebljavaju toponimi, koji su živi u narodu. Naziv Plešivica svodi se na ono značenje koje mu narod daje. Ostao je živ naziv Plešivičko prigorje i sigurno će se zadržati. Za goru kao cjelinu danas se sve više upotrebljavaju dva naziva «Žumberačka gora» u Hrvatskoj literaturi i «Gorjanci» kod Slovenaca. Vjerojatno će se dva naziva udomaćiti i održati prema jezičnoj i administrativnoj podjeli.
Žumberačka gora je veoma složenog reljefa. Glavni planinski blok, iznad 700 m, nalazimo u sjevernom sektoru srednjeg dijela gore. Ovaj dio je sastavljen iz debelih naslaga krednih i trijaskih vapnenaca. Kraj nema jedinstveni naziv; u slovenskom dijelu je najvažniji toponim Opatova gora, a u Hrvatskom dijelu Blaževa gora (974 m); mi ćemo za naše potrebe upotrebljavati «blok Blaževe gore».
Od Blaževe gore prema jugozapadu nastavlja se uzano «Sljeme», između dubokih vododerina, koji pritiču Krki na sjeveru i Kupčini odnosno Kupi na jugu. U produženju Sljemena dosta je izolirana visočina na kojoj ekscentrično položen glavni vrh gorja Sv. Gera (1181 m).
Jugoistočno od ove više stepenice protežu se sredinom gore u longitudinalnom smjeru ravnjaci Mrzlog polja i Sošica (550 – 650 m). Zasječeni u relativno plitkom pokrovu vapnenaca. U sjeveroistočnom Samoborskom sektoru otvorenost i prohodnost kraja prekidaju duboke vododerine izvorišnih krakova Bregane i Jaruge. Prema jugozapadu središnja zona vapnenačkih ravnjaka spušta se postepeno preko nemirnog krškog kraja u zaravan Bijele krajine i osamljenog Pokuplja.
Ravnjaci Mrzlog polja i Sošica su oko 350 m niži od bloka Blaževe gore i Sljemena, te čine društveno najvažniji dio Žumberačke gore. Duboke vododerine i do 350 m relativne dubine, umanjuju značenje osnovne sličnosti i razbijaju ravnjak u manje dijelove.
Jugoistočnim rubom imamo niz viših grebena: Rešpetarnica (747 m), Brajka (682 m), Zečak (797 m) i Japetić (871 m), koji odvajaju uži žumberački kraj od Plešivičkog prigorja.
Plešivica (780 m) je reljefno izolirana, a ističe s oblikom izrazito kosa smjera jugozapad – sjeveroistok. Međutim, cijeli Samoborski sektor je intenzivno diseciran i među dubokim dolinama su zaostali izolirani visovi (Oštro 753 m, Veliki Lomnik 747 m, Kum 605 m, Plešivica kod Noršića 730 m, Gradovica 668 m i druge).
Ovako složen reljef i dodir stijena različite starosti i sastava ukazuju da je građa Žumberačke gore rezultat složenih tektonskih gibanja. Nisu značajne samo rubne tektonske linije duž kojih je Žumberačka gora odvojena od doline Krke i Save, te zavale Crne Mlake. Značajne su unutrašnje rasline, a posebno pregib kojim planinski blok Blaževe gore prelazi u niži ravnjak, zatim linije duž kojih se gora spušta u niži krš Bijele krajine.
Za reljefni izgled su naročito važni sastav i građa gore. U evoluciji i današnjem izgledu reljefa odlučnu ulogu imaju položaj i dimenzije vapnenačkog bloka Blaževe gore. Na strmcu iznad Orahovice kod Kostanjevice i prema jarugama izvorišnih krakova Bijelog potoka i Kupčine vidimo da je ova vapnenačka masa duboka preko 400 m. Zaravninske dimenzije ovog vapnenačkog terena su u smjeru istok-zapad oko 20 km, a u smjeru sjever-jug oko 12 km. Na osnovi gornjeg možemo predočiti kolika je to retencija podzemnih krških voda koje izbijaju na niskim rubovima npr. Globočica blizu Kostanjevice, te pridonose eroziji i denudaciji okolnog nepropusnog zemljišta. Na cijeloj zaravnini bloka nema ni izvora ni tekućica. Voda nestaje u dubinu i izbija na rubovima, dodirom sa nepropusnim stijenama. 
Današnji izgled i strmina strane vapnenačkog bloka ne treba pripisivati tektonskim gibanjima već prvenstveno procesima diferencirane erozije. Međutim, položaj vapnenačkog bloka je tektonski uvjetovan i on stvara posebne odnose, značajne za evoluciju planine.
Uzdužna stepenica (oko 350 m) između visokog bloka Blaževe gore i unutrašnjih žumberačkih ravnjaka sigurno je uvjetovano tektonskim gibanjima. Ovaj pregib odvaja različite dijelove: duboki krš bloka Blaževe gore i plitki krš žumberačkih polja, na kojima se isprepleću zaravninsko otjecanje i krško poniranje.
I složen sastav sjeveroistočnog dijela gore, od linije Kostanjevica – gornja Bregana – Japetić, ne može se pripisati samo litološkim razlikama. Izmiješanost donje trijaskih škriljevaca, trijaskih dolomita i vapnenaca te krednog fliša, kao i pojava eruptiva ukazuju da je ovaj prostor bio snažno dislociran.
Značajno je da u raširenosti pojedinih stratigrafskih članova i litoloških jedinica dolazi do izražaja meridijansko pružanje, kome odgovara i istočni rub gore prema dolini Save. Iz ovoga bi mogli zaključiti da ovaj meridijanski smjer ima veće značenje u građi Samoborskog gorja. Složena građa je naročito značajna za najnoviju disekciju i evoluciju reljefa.
Jugozapadni dio gore, od dubokih dolina Kupčine i Bijelog potoka ima znatno drukčiji izgled. Sjeverozapadno od bila Sljeme – Sv. Gera otkriveni su trijaski dolomiti koji se intenzivno spiraju i erodiraju. Naprotiv, u vapnencima južne strane razvijeni su krški oblici.
Pokušavalo se utvrditi različite zaravni u Žumberačkoj gori i utvrđeno je šest (A. Tomguist 1919. i Z. Dugački 1950.) koje su nastale dislokacijama prvobitno jedinstvenog nivoa. Ali razlika među najizrazitijim nivoima npr. Blaževe gore (920-950 m) i Mrzlog polja (560-580 m) je povezana sa nejednakim sastavom (GZp). 
Prvi nivo se održava na dubokim vapnencima, a drugi na plitkom kršu. Najviši dio gore ne daje izgled ravnjaka, dok vapnenački sastav i oblici reljefa upućuju da su poniranje voda i razvitak krša procesi koji u ovom kraju dominiraju kroz dugu prošlost.
Unutrašnja zaravan oko Mrzlog polja i Šošičkog polja svakako je najzanimljiviji oblik reljefa. Ova zaravan je sa svim stranama okružena višim zemljištem i samo je Kupčinom otvorena prema jugu. Vapnenački sastav onemogućava riječnu eroziju i zaravninsko spiranje, a s time se slaže i reljefna izoliranost ovog oblika. Položaj ravnjaka i njegova ograničenost na vapnence upućuju da je to izolirana korozijska zaravan (J. Roglić 1952.), koja je mlađim procesima izvijena i disekcijom razbijena u dijelove. 
Zaravan je nastala u razdoblju tektonske stabilnosti, kad su naplavine i pritjecanje voda pogodovali rubnoj koroziji. Saznanja u drugim krajevima upućuju da su takvi povoljni tektonski i klimatski uvjeti vladali u gornjem pliocenu. Iz toga bi mogli zaključiti da su dislokacijski pokreti, značajni za formiranje današnje gore bili krajem pliocena, (rodanska orogeneza) što je u skladu sa pojavama i u drugim dijelovima našeg kraja.
Izdizanjem je počeo snažan proces disekcije, koji se ističe svježinom i daje nekim dijelovima Žumberačke gore veoma dinamičan izgled. Disekcija je ovisila o sastavu zemljišta i iznosu izdizanja. 
Sjeveroistočni, Samoborski sektor (G Z1), sastavljen iz dolomita, krednog fliša i vapnenaca kao i paleozojskih škriljevaca, snažno je diseciran razgrananom mrežom Bregane, Lipovačke Gradne i Gradne. Dinamičnost reljefa je u skladu sa sastavom i to je glavna osobina samoborskog sektora. Doline su uzane, profili strmi, a o erozijskoj živosti svjedoče i plavine na izlazu u prisavsku ravnicu. Diferenciranom erozijom došle su u izgledu dolina do izražaja razlike u sastavu, npr. Lipovačkoj i Rudskoj Gradni. Nagibi dolinskih strana su veliki i gdje se oguli podloga brzo oživi intenzivno spiranje, a česta su klizanja, osobito na kredskom flišu.
Ranije smo vidjeli da granična linija prema prisavskoj ravnici spada među tektonske linije, koje su sigurno bile aktivne i u mlađem pleistocenu. Ovim mlađim gibanjem postaje razumljiv dinamični reljef samoborskog sektora, koji bitno odudara od ostale gore. Složenost građe je utjecala na smjerove i međusobno povezivanje tekućica. Duboka disekcija otežava da sagledamo da li je ovaj dio prije dolinskog raščlanjivanja bio viši od vapnenačkih ravnjaka oko Mrzlog polja i Pećina.
U reljefu srednjeg dijela Žumberačke gore ističe se duboka dolina Kupčine i njenih pritoka. Kupčina je prosjekla pokrov trijaskih vapnenaca i dolomita i glavni dio doline je usječen u nepropusnoj osnovi. I Kupčinu hrane vod iz podzemne retencije u bloku Blaževe gore. U analognom su položaju na sjevernoj strani izvorišni kraci Bijelog potoka, koji pritiče Krki. Intenzivnim usijecanje ovih tekućica svedena je njihova razvodnica na usko i izrazito «sljeme».
U transverzalnom profilu dolina redovito se ističu dva dijela: Viši i otvoreniji i niži, uzani. Ovo ima i gospodarsko značenje, jer su na višim i blažim stranama njive kao i starija naselja. Dublji dijelovi su uzani i njihove strane strme, nema prostora za obradu, a i termičke inverzije su nepogodne. Ovo se veoma lijepo može vidjeti u Rudama tj. doline Gradne. Ranije smo vidjeli da je ovo redovita pojava te svjedoči da su toku disekcije bile dvije stepe. Tokom prve etape usječeni su viši i otvoreniji dijelovi dolina; tom razdoblju odgovara spiranje i modeliranje zrelog reljefa na tercijarnim pobrđima. Mlađa faza disekcije je usjekla dublje dijelove dolina u gori i dislocirala zaravni na pobrđima, sastavljenim iz tercijarnih naslaga.
Dio Žumberačke gore, koji spada u naš uži kraj, ima dakle različite elemente: veoma disicirani samoborski sektor i vapnenačko otvorene zaravni srednjeg žumberačkog dijela. Poniranjem voda konzerviraju se stari oblici na vapnencima. Intenzivna disekcija u pretežno nepropusnim stijenama izmodelirala je živ reljef samoborskog sektora, erozijsko oživljavanje je uvjetovano mlađim tektonskim dislokacijama. Bogatstvo i slikovitost oblika samoborskog sektora naročito je značajno za bliski velegrad. Ovaj kraj je pogodovao smještaju ali ne i većem značenju teško pristupačnih utvrda i dvorca: Okić, Lipovac, Samobor, Mokrice i dr. Mala i razbacana sela teško su životarila na izoliranim proplancima (I. Crkvenčić 1960.). U novim uvjetima pojačane pristupačnosti naći će izletnici iz velikog grada u ovom kraju mogućnosti za osvježenje i odmor, čime se reljefne specifičnosti dobiti novo i veće društveno značenje.


Medvednica se bitno razlikuje od Žumberačke gore. To je povezana kosa, izdužena smjerom jugozapad – sjeveroistok oko 30 km, dok najveća širina iznosi (Kraljev vrh – Markuševac) oko 8,5 km.
U uzdužnom smjeru možemo izdvojiti tri dijela, pejzažno različita i morfološki specifična. Duboke jaruge potoka Vrapče i Kutinci (relativna dubina i do 300 m) zasijecaju gorski niz i odvajaju krajnji jugozapadni sektor, koji ćemo i prema najznačajnijem dijelu zvati Ponikve. Razvodnica među spomenutim potocima je snižena na 430 m tj. 156 je niža od najvišeg dijela Ponikava.
Od jaruga potoka Vrapče – Kutinci proteže se prema sjeveroistoku do sedla Planina – Laz (na dužini od 17 km) glavni i središnji dio Medvednice. U ovom središnjem dijelu gore je najšira, duboko je raščlanjena, a među jarugama potoka koji otječu prema sjeverozapadu – jugoistoku povlači sa uzane razvodnice koju toponim «Sljeme» odlično predočava. Mi ćemo ovom dijelu i davati epitet «sljemenski».
Razvodnica između izvorišnih krakova Kašine i Burnjaka, pritoka Toplice snižena je na 330 m, tako da je krajnji sjeveroistočni nastavak gore izrazito odvojen od središnjeg, sljemenskog.
Sjeveroistočni, zelinski sektor (Dranova 574 m) ističe se svojom ravnjačkom prirodom, sa izdvojenim uzvisinama i rjeđim dolinama.
U poprečnom profilu Medvednica je jedinstvena gora, bez paralelnih elemenata, već u sljemenskom hrptu ima jednu i veoma izrazitu razvodnicu. U transverzalnom profilu je velika i bitna razlika između Medvednice i Žumberačke gore.
Medvednica se redovito navodi kao primjer horsta ili timora, tj. planine nastale pomjeranjem duž rasjeda (D. Gorjanović 1907.). Nejednako pružanje i razlike u nagibima strana kao i u sastavu gore upućuju da postoje mnogi smjerovi rasjelina i da se rasjedanje vršilo u različitim vremenima. Pomjeranja duž rasjeda su sigurno osnovni proces u nastajanju gore, ali razlike među pojedinim rubovima i veze sa okolnim reljefom pokazuju da su za sadašnji izgled odlučujući procesi egzogenog modeliranja.
Dosta je rašireno mišljenje po kome se na Medvednicu gleda kao na otok u nekadašnjem Panonskom moru, odnosno jezeru. (D. Gorjanović 1907., J. Cvijić 1921.), ali položaj naslaga tercijarnog omotača i visine u kojima ih nalazimo kao i druge pojave nameću drukčija gledanja. Ukazat ćemo na te činjenice i zaključke koje iz toga slijede.
Tercijarne naslaga u rubnim pobrđima padaju od planine i ako se produže glave slojeva, njihov pokrov bi dopirao do većih visina (više profile u geološkom elaboratu M. Heraka i D. Nedela-Davide). Današnji odnosi su dakle posljedica tektonskih gibanja i mlađih erozijskih procesa, kojima su naročito podlegle manje otporne naslage tercijarnog pokrova.
Erodirane su poremećene tercijarne naslage, što znači da su poslije taloženja bile zahvaćene tektonskim gibanjima, što je i normalno očekivati, jer smo u kraju velikog tektonskog nemira. O mladosti tektonskih gibanja u području Medvednice, svjedoče i česti potresi. Najmlađi članovi tercijarnih naslaga pripadaju gornjem pontu tj. donjem plicenu. Poslije taloženja ovih naslaga često je došlo do tektonskih gibanja. Novija istraživanja upućuju da je tektonska nestabilnost tokom mlađeg geološkog doba ključni faktor u evoluciji reljefa peripanonskog prostora.
I facije tercijarnih naslaga upućuju da u doba njihova taloženja nisu postojali današnji reljefni odnosi. Prevladavaju lapori, fini pijesci, manje konglomerati i vapnenci. Prilike su bile promjenjive ali iz facija naslaga vidimo da su tokom njihova taloženja okolna kopna bila relativno niska i da je sa njih spiran fini nanos. Nema ni obaloških formacija koje bi ukazivale na postojanje otoka u obliku današnje Medvednice.
Visina tercijarnih naslaga je različita što se može objasniti mlađim gibanjem zemljišta nejednakog iznosa u pojedinim dijelovima. Dok su na potezu Jarek – Jablanovec tercijarne naslage svedene na male tragove i dopiru do 200 m visine na suprotnom kraju gore nalazimo ih kod Planine i na Lazu na visinama od preko 400 m. Na velikim visinama su tercijarne naslage i na južnoj strani Medvednice. Visina tercijarnog omotača uglavnom opada od Laza prema jugozapadu; na vrhu rozetskog brijega i na Gornjem Prekrižju dopiru tercijarne naslage do 345 m visine, a na istim visinama su očuvanje krpe na padinama Medvednice.
Očito je da se reljefna evolucija Medvednice ne može vezati za otok u Panonskom moru odnosno jezeru. Moglo bi se samo pretpostaviti da je na mjestu gore postojao niski otok, ali je vjerojatnije da je današnja Medvednica u cijelosti mlađa. To će se vidjeti i iz morfološke analize. Glavnu pažnju ćemo posvetiti središnjem «sljemenskom» dijelu Medvednice. Ne samo zbog toga što čini glavninu gore već je i reljefno najznačajniji.
Glavna osobina sljemenskog dijela Medvednice (G Me1) jeste velika disekcija gorskog trupa brojnim i dubokim vododerinama. Malo je gora ove relativne visine koje su tako intenzivno raščlanjene. Dinamičnost reljefa može se usporediti sa visokim planinama. Guste šume maskiraju izrazite neravnine, ali i pored parkovskog značenja glavnina sljemenske Medvednice zbog nepristupačnosti ne uznemirava ljudska noga. Staze i putovi se drže Sljemena, pogodnih proplanaka i biranih padina.
Zbog prevage nepropusnih stijena dolinska mreža je pravilnije razvijena od one u samoborskom dijelu Žumberačke gore. Sastavom su uvjetovane i razlike u izgledu dolina. U Samoborskom sektoru Žumberačke gore, gdje je znatan udio vapnenaca, doline su kanjonskog izgleda; naprotiv na Medvednici su i jaruge koje imaju ujednačeni nagib strana, osim pregiba između višeg otvorenijeg i dubljeg, uzanog profila. Na dobro pošumljenim padinama često nalazimo dijelove sa konveksnim plohama. Ovi pretjerani nagibi svjedoče o mladosti reljefa i značenju šumskog pokrova. I uzdužni profili medvedničkih potoka su veoma strmi. Cjelokupni reljef sljemenske Medvednice odražava dakle mladost i dinamiku. Postavlja se pitanje, kako je izgledalo inicijalno zaravnanje i kada se razvio današnji gorski skelet.
Govoreći o prigorju Medvednice ukazali smo da se nagibi padina prema gore povećavaju što ukazuje na mlađe izvijanje. Padine prigorja prema Gornjem Prekrižju i Remetama mogu se kontinuirano povezati sa stranama Medvednice. U doba prvog denudacijskog modeliranja bilo je dakle površje prigorja i gore međusobno povezano. U tom inicijalnom površju bile su usječene plitke doline čije su strane očuvane u otvorenijim i višim dolinskim profilima.
Mlađim izvijanjem istakao se reljef gore, a to je bilo praćeno jačim izdizanjem središnjeg dijela gorske kose. Izdizanje je uvjetovalo intenzivnije usijecanje tekućica i modeliranje današnjeg skeletnog reljefa.
Malo je vjerojatno da je današnja dinamika reljefa bila izražena u vrijeme pleistocenskog hladnog vremena. Prema klimatskim rekonstrukcijama u doba posljednjeg maksimuma hladnoće, (pred oko 35000 godina) Zagreb je bio na polarnoj granici šume (F. Klute 1951.). Iz toga slijedi da je viša Medvednica bila ogoljela i bez šuma. Zamrzavanjem i odmrzavanjem tla na strmim padinama morale su kliziti, ispirati se velike količine trošnog materijala, koje bi potoci snosili u podnožje. Kako ovih pojava nema logično je pretpostaviti da je duboka disekcija još mlađa i uvjetovana mladopleistocenskim dislokacijama.
Skeletni reljef sljemenske Medvednice posljedica je dakle, mlađih tektonskih gibanja i intenzivnih erozijskih procesa, koji su time oživjeli. Razlike u sastavu odražavaju se u oblicima reljefa. Na vapnencima i otpornijim stijenama održane su manje police, koje redovito imaju i odgovarajuće nazive (Stol, Senokos i sl.). Na Medvednici je malo zaravnjenih zaravnina, a te imaju posebno značenje za smještaj objekata i uređaja koji se traže. Sljemenska Medvednica je razbijena u veliki broj raznolikih pejzažnih cjelina, što povećava njenu parkovsku draž. 
Dva krajnja dijela su dimenzijama manja, a i po svome izgledu drukčija. Glavni dio sektora Ponikva (G Me1) čini vapnenački ravnjak. Poniranje vode pogoduje održavanje ravnjaka, te on bitno odudara od skeletnog sklopa sljemenske Medvednice. Podzemne krške vode hrane rubna vrela od kojih počinju potoci, čijom je erozijom došlo do reljefne izrazitosti više vapnenačke mase. Podzemne krške vode ojačavaju i granične potoke (Vrapče i Kutinci) čije doline čine reljefnu izrazitu i važnu među prema sljemenskoj Medvednici.
Prednosti prigorja privlače i sigurno da će još više privlačiti gradske rezidencijalne četvrti. Zagreb se širi do gore, a između grada i Zagorja je sve intenzivniji promet ljudi i dobara. Podsusedsko grlo je zaobilazno i tijesno, te neće moći dugo vršiti svoju funkciju. Vrapčanski jarak daje veliku pogodnost za modernu cestovnu vezu između grada i Zagorja. Visina (430 m) uzanog prijelaza mogla bi se lako i sniziti.
Suprotno od sljemenske Medvednice, sektor ponikava je otvoren i dosta uravnjen prostor. Istaknutost nad okolicom i strmi rubovi daju velike prednosti i mogućnosti rekreacijskog korištenja. Pogled sa Kamenitih Svatova na sjevernoj strani i Glavice na južnoj strani spadaju među najljepše u i onako jedinstvenim medvedničkim vidicima. Prostrani položaj i teža pristupačnost smanjuju značenje ovog kraja u sadašnjim uvjetima.
Sjeveroistočna međa sljemenske Medvednice čini planinski prijelaz. Ovdje tercijarne naslage čine najviše gorske kose (iznad 400 m) i u njima je razvodnica između Kašine i Burnjaka snižena na 330 m; velika pogodnost za  dobru prometnu vezu između grada i susjednog Zagorja. Prijelaz preko Laza (427 m) je dio duže i stare meridijanske prometnice čija je trasa bila uvjetovana danas manje važnim faktorima.
Suprotno dubokoj potočnoj disekciji tercijarnih naslaga, dalje prema sjeveroistoku prostire se otvoreni zelinski sektor (G Me3). Visina je iznad 400 m i sa otvorenog prostora dižu se osamljeni vrhovi (Drenova 574 m, Strmec 530 m, Drenjak 535 m, Kožalin 507 m, Zagrad 468 m i drugi). Očuvanje zaravnjenosti je uvjetovano znatnim dijelom vapnenačkog sastava, ali postanak samog ravnjaka zahtjeva detaljniji stadij. Djelomični pokrov tercijarnih naslaga preko vapnenačke zaravni ukazuje da je to stari i možda ekshumirani oblik ispod mlađeg pokrova.
Iz približno istih visina Ponikava i zelinskog sektora, teško je izvlačiti daljnje zaključke. Uravnavanje vapnenačkog zemljišta sigurno se vršilo pod uvjetima koji odgovaraju ovim stijenama, a spomenuli smo ih govoreći o ravnjaku srednjeg dijela Žumberačke gore. Sa Krškim oblicima isprepliću se i doline potoka koje su raščlanile rubove gore.
Diferenciranom erozijom okolnog pojasa tercijarnih naslaga sve više se ističe rub vapnenačkog dijela, osobito na sjeveru prema dolini potoka Bistre. Suprotno sljemenskoj Medvednici u zelinskom sektoru, imamo zaravan sa većim mogućnostima korištenja prednosti visine. Istina, i ovaj dio analogno dopunjuje i povećava pejzažno bogatstvo i prednosti Medvedničke gorske kose. 


PRAKTIČNO ZNAČENJE RELJEFA
Položaj Zagreba u odnosu na glavne ceste europskog reljefa veoma je povoljan i to bitno pridonosi razvitku njegovih velegradskih funkcija. Topografske osobine smještaja i reljef okolice daju izvanredne mogućnosti povoljnog rasporeda pojedinih gradskih četvrti i organizacije ugodna života građana.
U suvremenom procesu nužnog i brzog globalnog povezivanja, izlaz na morsku obalu – pojas najintenzivnije razmjene dobara i najugodnijeg susreta ljudi – «zagrebačka vrata» su dobila ključno značenje za srednje Podunavlje, Poljsku na sjeveru, dijelove SSSR-a na sjeveroistoku i Rumunjsku na istoku. Zagreb je najvažnije mjesto za pristupe na jadransku obalu, a ima i ključnu ulogu u pristupima na privlačne obale zapadnog Mediterana. Intenzitet ovih gibanja i tendencija jača, a potrebe se povećavaju te se time razvija i uloga grada koji u ovom procesu posjeduje.
U odnosu na jadransku obalu uloga Zagreba će biti izražena u brzom povezivanju. Zagreb je izuzetno povoljno položen za avionske veze dalekih gradova sa našim primorjem. Tu mogu biti susreti, odmori i razlazi. Po svojim specifičnim i dinamičnim snagama turizam je prvenstveno socijalni proces. Potiče iz težnje i potrebe ljudi da se susretnu, razonode i time stvore osnovu za daljnje približavanje. Ključna mjesta u ovim gibanjima su naročito značajna i mogu od ovog procesa imati mnogostruke koristi. U modernom turizmu postoji potreba i težnja za takvim spojnim aerodromima: Nice, Valencija, Rim, Atena i slični. Vrše takve snažne funkcije u doba masovnog ljetnog turizma. Avionske kompanije propagiraju i podržavaju ova putovanja, jer su im najrentabilnija. Iz Chicaga jednog od najvećih svjetskih čvorišta avionskog prometa bio je u razdoblju od 1949 – 1955 najveći porast prihoda prema Miamiu na Floridi dakle putovanja radi razonode (Sl. 11). Ovaj udio je u daljnjem razvoju još više jačao.
Sl. 10.  Povećanje broja avionskih putnika iz Chicaga (1949 d0 1955.). Ističe se veliki porast prema turističkim krajevima  (Miami, Tampa,  San Antonio i dr.), značajno za ulogu zagrebačkog zračnog pristaništa.
U uključivanje naše zemlje u unosni i mnogostruko značajni svjetski turizam zagrebački aerodrom će imati ključno značenje zbog svog povoljnog geografskog, a posebno reljefnog položaja prema Jadranskoj obali.
U suvremenim putovanjima radi osvježenja i razonode, te prijevozu lakše i vrjednije robe na manje udaljenosti cestovni promet dobiva revolucionarne razvoje. Za automobilski promet nije dovoljno reći da preuzima glavnu ulogu, već on putovanjima i razmjeni dobara daje nove i u dosadašnjim uvjetima neshvatljive snage. Auto je mobilizirao snage pojedinaca, izmijenio život obitelji, uvjetovao nove oblike tržišta i odrazio se u svim vrstama ljudske aktivnosti. Neposredno i posredno aktivirane su tolike snage i sredstva, da prihodi, korporacija i prinosi zajednici daju do sada nepoznate mogućnosti javnih zahvata. Auto probija planine, mostovima do sada nepoznatih razmjera presvođava rijeke, jezera i provalije, pregrađuje stare i uvjetuje gradove novog tipa; prenosi život u slobodan prostor i ovaj oplemenjuje. Promjene uvjetovanje ovim procesom tokom posljednjih 15 godina veće su od onih koje su nastale u tri puta dužem ranijem razdoblju.
Kompleksne automobilske promjene u Europi tokom posljednjih 15 godina imaju eksplozivan karakter, a proces postaje sve brži i radikalniji. Ovo je i razumljivo obzirom na male «automobilske» dimenzije našeg poluotoka – kontinenta, njegovu gustu naseljenost, visoki stupanj razvitka i privlačnost koju vrši na ostali svijet. Europa postaje «svjetski poluotok». Transalpske željeznice su se smatrale čudnom tehnikom, a za njihovo dovršenje trebalo je gotovo stoljeće ove vrste prometa. Kroz posljednjih 10 godina probijeni su kroz Alpe cestovni tuneli dimenzija i uređaja s kojima se ne mogu usporediti čađavi željeznički proboji. Prema visokim, dugim i elegantnim vijaduktima brenerske ceste izgledaju kao staromodne igračke uređaji čuvene željezničke pruge. Zov sunčanih obala Mediterana i umješnost Italije omogućili su ta velika i brza ostvarenja. Pod snagom složenog turističko – automobilskog procesa približavaju se ljudi i zajednice te zacrtava nova era izmirenja i suradnje.
Položaj Zagreba u ovom novom procesu ima naročite prednosti i pruža velike mogućnosti. Duž istočnog ruba Alpa, kroz Austriju i dalje na sjever u Čehoslovačkoj i Južnoj Poljskoj (Šlezija) proteže se vrijedan, razvijen i gusto naseljen pojas. To je najznačajnija i najprohodnija zona Europe u smjeru sjever – jug. Ovuda su od prethistorijskih vremena uspostavljene veze sa Jadranom i dostavljan jantar sa obala Baltičkog mora – «jantarski put». Gospodarska potreba i živa želja za sunčanim obalama žive u ovom prostoru milenijima, a u suvremenim uvjetima se pretvaraju u bujicu, koju treba kanalizirati. Moderna meridijanska cesta kroz spomenuti pojas najveća je nužda Srednje Europe.
U toku nešto više od jednog stoljeća izgradili su Mađarski zanos i kruti centralizam milijunski glavni grad. Budapest je snažno žarište koje okuplja ne samo nacionalni život već vrši znatnu privlačnost i na okolne zemlje. Na južnim padinama historijski značajne Bakony gore i duž Balaton jezera razvili su se čuveni centri povijesne važnosti i turističke privlačnosti. Ovaj privlačan pojas nastavlja se prema sjeveroistoku duž prisojnog prigorja Karpata. Os mađarskog društvenog života usmjerena je dakle od jugozapada prema sjeveroistoku, što odgovara i pružanju nacionalnog teritorija. Ovaj pojas ne samo da privlači već i pojačava posredničku ulogu između jadranskih obala i krajeva dalje na sjeveroistoku. Ta os okupljanja i društvenog skupljanja, čiju funkciju sada zadržavaju specifične prilike, križa se sa prometom istočno alpskom u zagrebačkim vratima. – veliki zalog uloge našeg grada.
U gravitacijskom području spomenutih dviju magistrala živi danas 15 mil. ljudi u gradovima od preko 100000 stanovnika! Kolike mogućnosti skretanja ljudi o dobara!
Spomenutim dvjema arterijama međunarodnog značenja treba dodati našu podunavsko – posavsku – kvarnersku magistralu, koja povezuje s morem glavni grad i najvrednije dijelove države. Dovršenim vezama sa Grčkom i Bugarskom, a u budućnosti i sa Rumunjskom ova magistrala dobiva i međunarodno značenje, osobito zbog sve većeg interesa spomenutih zemalja u povezivanju sa sjeverozapadnom Europom.
Zahvaljujući svom položaju u sklopu europskog reljefa i s njim povezanog razmještaja društvenog života, Zagreb spada među najpovoljnije položena čvorišta nužne mreže europskih cestovnih magistrala (Sl. ???).
Nažalost ove nužne prometnice još nisu gotove ni u internacionalnom ni u nacionalnom okviru. Politički problemi srednjoeuropskog prostora i relativna zaostalost usporili su uređenje suvremenog jantarskog puta. Međutim, nužda i sagledavanje velike koristi ove veze, elementarna želja za njenim ostvarenjem te snaga i atraktivnost Beča pridonijeti će da se ova veza brzo ostvari. Objektivni uvjeti su analogni i duž Mađarske nacionalne osi gdje je relativna uloga Budapesta još jača. Posebne prilike nisu dozvoljavale da se gornji odnosi ranije sagledaju. Oba smjera će sigurno biti veoma brzo i snažno aktivirana, što će se naročito odraziti u Zagrebu, njihovom čvorištu, gdje se pridružuje i posavsko – podunavski smjer.
Dopuna velikih europskih prometnica na našem nacionalnom teritoriju složen je problem i nije mu posvećena odgovarajuća pažnja  jer nisu dovoljno sagledane prednosti našeg položaja u sklopu europskog prometa i mogućnosti koje iz toga izlaze. Suvremeni put do Rijeke dovršen je 1954., ali je dio do Karlovca veoma loš i najviše opterećen u nacionalnim razmjerima. Taj element smanjuje značenje cijelog puta, koji uopće ne odgovara suvremenim potrebama veze sa jadranskom obalom. Problem uređenja nužne i suvremene veze između Kvarnera i zaleđa tj. najprirodnije veze između Mediterana i srednje dunavskog prostora,  praktički se rješava već dva i pol stoljeća (Karolinska cesta 1726., Jozefinska 1799., Luzijanska 1810., željeznica 1873. i cesta sa čvrstim kolovozom 1954.) i svako rješenje je u zakašnjenju i nedovoljno. Pokupski koridor nije dakle dovoljno iskorišten, a to se naročito odražava u suvremenim prilikama. Ljetni automobilsko – kolski «dom» na riječkoj cesti traži bolja rješenja, a visini današnjeg prijelaza (887 m) je u pojasu zimskih klimatskih poteškoća (brze i opasne poledice, snježni zameti i bura). Nužna su i mogu se realizirati bolja rješenja.
Želja za sunčanim obalama i potreba stalne pristupačnosti naročito se osjećaju prema južnim, pitomijim i stalno zelenim primorjima. Unsko – butišnički prolazom (672 m) postoji mogućnost uređenja moderne prometnice, kojom bi pitomina našeg južnog primorja bila stalno pristupačna iz prostranog i važnog internacionalnog i nacionalnog zaleđa. 1948. godine dovršena Unska pruga brzo je pokazala prednosti ovog lakog prijelaza. Moderni jantarski put vodio bi stalno prema jugu (J. Roglić 1961.), a u sređenim prilikama imati će ova veza i veliko tranzitno značenje (pristup Jonskom primorju). Ostvarenje ovog puta velika je međunarodna potreba i najveći interes Jugoslavije.
Položaj u širem reljefnom okviru, njegovo prometno korištenje i uređenje odgovarajućih veza osiguravaju Zagrebu snažne funkcije u internacionalnom i nacionalnom životu.
Po osobinama ovog reljefnog položaja i u uvjetima suvremenih društvenih procesa i stremljenja Zagreb je dakle rijetko povoljno položen za susrete, upoznavanja i razmjenu misli i dobara. S ovim se slaže njegova prva funkcija tih razmjera, a to je međunarodni sajam. Vidimo da ima mnogo drugih grana društvene aktivnosti i potreba, koje se na ovom čvorišnom položaju mogu razviti i zadovoljiti. To je velika prednost našeg grada, što se ogleda u njegovom spontanom i brzom razvitku.
Za obavljanje spomenutih funkcija veoma su važne osobine topografskog smještaja, odnosno koliko je sredina pogodna za razvoj grada i koliko zadržava ljude. Ovaj element je naročito značajan za naš grad kojemu je prvenstveno određena zadaća da privlači i zadovoljava ljudske struje. U tom pogledu su reljefne, odnosno topografske prednosti Zagreba izuzetno povoljne. Naš grad se u povijesti prvi put spominje kao rezidencijalno sjedište, a to je njegova trajna funkcija i specifična prednost. Pitomo i ocjedito Medvedničko prigorje privlači i ima izuzetne pogodnosti stanovanja. To je kraj gdje odlično uspijevaju loza i različito voće; zaklonjene od surovih sjevernih utjecaja, kuće imaju otvorene vidike prema sunčanom jugu.
Posebna je prednost balkonske stepenice, gdje su osnovana prva žarišta: Gradac i kasnije na nešto nižoj stepenici Kaptol. Balkonska stepenica se proteže od Sv. Duha do Rebra i pruža izuzetne mogućnosti smještaja ustanova, kojima je takav položaj potreban ili ga po svojoj funkciji zaslužuju. Šteta je da prirodna osnova nije dobila odgovarajuću arhitektonsku krunu. Znatno korištenje balkonske stepenice za smještaj bolničkih ustanova odražava vrijeme u kome se Zagreb razvijao, a osobito je pohvalno da su birani lokaliteti korišteni za važne socijalne ustanove, iako se ove ubrzano uklapaju u grad.
Široki i raznoliki prigorski pojas pruža još mnogo mogućnosti za smještaj i širenje biranih rezidencijalnih četvrti, lokaciju ustanova za odmor i osvježenje, te uživanje u jedinstvenom vidiku. Beč se opravdano ponosi sa dosta vjetrovitim Kahlenbergom, a u našem položaju (Gornje Prekrižje, Remete i dr.). Znatne šumske zaravnine povećavaju draž i raznolikost raščlanjenog, prigorskog pejzaža.
Submontana udolina je specifičan i privlačan element prigorskog reljefa. Prisojni i zaklonjeni smještaj Šestina, Gračana i drugih privukli su ranu kolonizaciju i velika su prednost ovih naselja. Ti položaji će privući gradske rezidencijske četvrti, te će sela prerasti u gradski organizam – proces značajan i u dosadašnjem razvoju Zagreba.
Prisojna orijentacija, raznolika reljefna osnova i vode gorskih potoka omogućavaju da se u privlačnoj sredini i na najpogodniji način urede rekreacijski centri. Time bi vode koje su tradicionalno bijelile zagrebačko rublje služile osvježavanju njegovih građana.
Rezidencijalno rekreacijske mogućnosti i privlačnost Medvedničkog prigorja su veoma velika. U uvjetima suvremenog prometa mogu s ove mogućnosti koristiti na cijeloj dužini prigorskog pojasa. Izložene reljefne osobine ukazuju da bi se pri tome očuvale unutrašnje raznolikosti i specifičnosti pojedinih dijelova. Prednosti zagrebačkog rezidencijalnog položaja bile su odlučujuće pri njegovom osnivanju, a velika su prednost u sadašnjosti i bitne za budućnost. Važno je međutim da u tom pogledu postoje još veće mogućnosti od onih koje pruža prostrani pojas Medvedničkog prigorja i sa njima treba računati u daljnjem razvoju velikog grada. Najnovijem proširenjem gradskog prometa počinju i ostvarivanja ovih mogućnosti.
Uređenjem prometnih veza i širenjem grada na ravnici Zagrebačkog polja došlo se nadomak Plešivičkog prigorja. Ranije smo vidjeli da ovo prigorje, osobito u svom srednjem dijelu, ima izuzetne župne kvalitete. Tu su najpovoljnije mogućnosti za smještaj privlačnih prigradskih rezidencijalnih naselja, sa svim onim prednostima koje smo konstatirali u Medvedničkom prigorju.
Kao što smo u pregledu reljefa vidjeli Plešivičko prigorje se preko Horvatskog praga povezuje sa Vukomeričkim goricama. Ovo izolirano pobrđe se ističe pejzažnom raznolikošću i veoma je pogodno za rezidencijalno, prigradsko korištenje. Iako je pogodno udaljenost minimalna, donedavno je zbog izuzetno slabih veza vladala gotovo potpuna odvojenost od Zagreba. S ovog pobrđa se uživa jedinstveni i fasadni pogled na Zagreb, njegov prigorski smještaj i balkonske prednosti. Uređenjem suvremene cestovne veze prema jugu «otkriti» će se prednosti ovog pobrđa i doći do punog izražaja bogatstvo Zagreba u prostorima pobrđa i prigorja, koji mu osiguravaju rezidencijalne prednosti – specifična i vječna prednost našeg grada. Zahvaljujući prednostima svog reljefnog smještaja, Zagreb je grad u kome se rado živi, a to je u slobodnom društvu bitno i za aktiviranje radnih kapaciteta (Sl. 12).
Ravnica Zagrebačkog polja prostranstvom i svojim osobinama veoma je pogodna i za smještaj milijunskog grada. Na otvorenoj ravnici ima dovoljno prostora za blokovsku stambenu gradnju, javne ustanove, industrijske četvrti i prometna uređaje. Raznolikosti i posebnosti pojedinih dijelova pružaju mogućnosti da se svaki od spomenutih elementa smjesti tamo, gdje m najviše odgovara i da se sve složi u skladnu cjelinu. Pri tome je značajno da vode Save i drugih tekućica otječu prema jugoistoku, a glavna zračna struja je na sjeveroistoku. Sjeverni i zapadni sektori su dakle najpogodniji, obzirom na otjecanje vode i strujanja zračnih masa, a ti dijelovi su i topografski smješteni. Ovi svježiji i ocjediti prostori su sastavljeni pretežno iz šljunkovitih naslaga, pogodnih i za visoku gradnju.
Sava je u ovom višem dijelu ukroćena nasipima, te se duž nje mogu urediti prisojne fasadne četvrti, a rekreativno – sportski pojasi duž ostalih obala. Iz šljunkovitih naslaga ovog dijela Zagreb dobiva i veoma dobru pitku vodu, te će izvjesne zaravnine za to biti rezervirane. Kopanjem šljunka ostaju znatne udubine, koje će se koristiti kao jezerske zaravnine; za sada je to slučaj sa Bundekom, istočno od Velesajma, a u Jarunu će biti mnogo veći objekt i dalje će slijediti drugi.
Kad se grad približi stepenici terase Rakitje – Kerestinec – Stupnik pruža se mogućnost da se i ovaj reljefni element koristi za birane gradske potrebe. Duž ove ocjedite stepenice razvio se gotovo neprekidan niz sela od kojih su neka vezana za ranija feudalna sjedišta. Feudalni stanovnici Brezovice nisu iz skromnih iako slikovitih žarišta Gradeca i Kaptola mogli dočarati pogled koji današnji izletnici uživaju u panorami velegrada. Počeci industrije u Leskovcu, gotovo neprekidna sela na stepenici terase ukazuju na ubrzano povezivanje života sa gradom. Stvara se žarište koje će skorijim uređenjem odgovarajućih prometnih veza znatno proširiti gradski organizam prema jugu.
Već postignuti razvitak Samobora i njegovo uključivanje u život velikog Zagreba, prednosti Rakitske terase, proširenje prigradskih dijelova do Zaprešića otvaraju mogućnost korištenja privlačnog prisojnog pojasa Zaprešić – Harmica. Prednosti ovog pojasa uočene su još u XVII stoljeću i privukle su feudalne rezidencije. Duž spomenutih krakova gradske ekstenzije mogu se veoma povoljno smjestiti različiti servisi i standardne industrije koje se veoma uspješno povezuju sa stambenim dijelovima. Ova specijalizirane i standardne industrije naročito mnogo obećavaju Zagrebu, kako obzirom na dosadašnje uspjehe tako i obzirom na budući razvitak.
Važno je da je glavnina gornjeg dijela Zagrebačkog polja ne samo dobro obrađena, već je i tlo radom generacija bitno oplemenjeno. Pod utjecajem snage i potreba gradskog tržišta ubrzo prevladavaju komercijalne kulture, te se selo organski povezuje s gradom. Uz to sela postaju konačišta radne snage, koja zarađuje u složenom gradskom kombinatu. I prihod sa zemlje se upravlja prema gradskom tržištu. Novčano gospodarstvo mijenja način života, pregrađuje kuće, nestaju razlike između grada i sela. Usporedo s time preseljavaju se i neke ustanove gradskog života u ovaj prigradski kraj, gdje ima više prostora i radne snage. Selo se pregrađuje i uljepšava, te je sve pripremnije dočeka uključenje u gradski organizam. Mjesto rušenja prljavih, siromašnih i divljih četvrti grad dočeka prirođeno selo - novi i ljepši način širenja gradova. Naš grad se ubrzano širi, njegove granice su u prostoru nejasne – otuda i nestabilnost administrativnog ograničenja. Ovi procesi se osobito naglo vrše u gornjem i ocjeditom dijelu Zagrebačkog polja, gdje ima obilje pogodnog prostora za smještaj središnjih dijelova velikog Zagreba.
Proces urbaniziranja ravničarskog dijela bio je usporen ne samo nedostatkom odgovarajućih prometnih veza već i nemogućim položajem prvih arterija, koje su razvoju Zagreba dale prekretničku snagu. Željezničke linije su se približavale malom gradu, koji je glavnim dijelom bio gizdavo smješten na balkonskoj prigorskoj stepenici. Grad je ubrzo obrastao željezničku prugu i njene uređaje, a ovi danas ometaju strujanje gradskih životnih snaga, problem koji se teško rješava. Očito je da treba voditi računa o naglom širenju grada na ravnici, gdje ima dovoljno prostora i mogućnosti za odgovarajuća rješenja.
Pred deset godina nasip Autoputa proveden kroz pojas, ugrožavan poplavama i značio je odlučujuću obranu za divlje naseobine Trnja. Sada na ovoj magistrali promet sputavaju crvena svjetla gradskih arterija. Nakon daljih regulacija Save, grad je odlučno prešao na suprotnu, južnu stranu, gdje su kroz par godina uređeni važni elementi gradskog života. Vjetar snažno i spontanog urbaniziranja zahvaća cijelu ocjeditu ravnicu Zagrebačkog polja. U ovom proširenom okviru treba osigurati prostore za odvijanje bitnih funkcija Zagreba, a te su veliko čvorište putova i jaki centar izmjene iskustava i unapređenja dostignuća.
I pored dominiranja obrađenog prostora na prisavskoj ravnici su, osobito u jugozapadnom dijelu očuvane znatne šume. Povezan sa gradskim organizmom ove šume dobivaju novu i veliku važnost. One mogu imati znatnu privlačnu snagu u širenju grada prema jugu. 
Uži okvir svojim reljefnim osobinama omogućava dakle smještaj jedinstvenih rezidencijalnih četvrti i ostalih funkcionalnih dijelova velegrada. Pri tome se mogu osigurati povoljni uvjeti za svaki pojedini dio, kao i sklad cjeline.
Jugoistočno od linije Čulinec – Žitnjak – Velika Mlaka, prisavska ravnica se naglo širi i njene prirodne osobine su manje izmijenjene. Prevladavaju šumski i močvarni prostori, sela su razbijenija i teže pristupačna. Do jučerašnji Zagreb, povezan gotovo isključivo rubno položenom željezničkom prugom na sjeveru i onom smjelo trasiranom kroz močvare Turopolja, malo se osjećao u ovom vlažnom i teško prohodnom kraju. Međutim, promjene posljednjih deset godina su nagle i osjetne.
Autoput prema Beogradu je smjelo povučen kroz močvaran kraj i već se oko njega rađa i razvija nov život. Na Žitnjaku se okupila moćna industrijska četvrt, a OKI i neke industrije već su prodrle do jučer teško dostupan kraj. Ovi novi procesi revolucioniraju život u okolnim i ranije izoliranim i zaostalim selima.
Na jugoistočnom ravničarskom dijelu smješten je i aerodrom Zagreba, koji naglo povećava svoje funkcije. Uz to je rekonstruirana, iako nedovoljna cesta za Sisak unijela novi život u turopoljski kraj. Do jučer gotovo zamrla Velika Gorica danas se pod utjecajem gradskog prometa reorganizira u važno prigradsko naselje. Obostrani utjecaj Zagreba i Siska, te potreba njihovog povezivanja i dopunjavanja ojačati će utjecaj ove veze i nametnuti potrebu njenog daljnjeg moderniziranja. U ranijim uvjetima nedaleki veliki grad je odnosio životne snage Velikoj Gorici i sličnim naseljima, a nije bilo sredstava da uzvrati novim impulsima.
Planirano pokopavanje plovnog kanala i uređenjem luke unijeti će nov život i u srednji prisavski pojas. Usporedo sa ovim idu bonifikacije močvarnih prostora i melioriranja tala. Široki ravničarski pojas na jugoistoku pruža dakle najveće mogućnosti suvremenim metodama oplemenjivanja i obrade. Tim promjenama mogu se iz ovog kraja osigurati osnovne potrebe velikog gradskog tržišta. Analogno, kao što je Beogradu dobro došlo močvarno zemljište Pančevačkog rita, tako su za život i budući razvoj Zagreba značajne vlažne ravnice na jugoistoku. Pod utjecajem snaga i potreba velikog grada može se ovaj prostor pretvoriti u produktivne zaravnine čija je produkcija bitna za gradsko tržište. Analognih primjera ima mnogo.
Jačim povezivanjem i uključivanjem u život velikog Zagreba dobiti će prostrane ravnice na jugoistoku svoje posebne vrijednosti i privlačnosti. Danas malo poznate i teže pristupačne hrastove šume pogodne su svojom čistoćom, ravnim tlom i dimenzijama stabala za uređenje izletišta i mjesta osvježenja. Dimenzije šuma, uz potrebni odgoj domaćeg stanovništva i posjetilaca, omogućuju i naseljavanje plemenite divljači. Veliki melioracioni radovi će tražiti prokopavanje kanala i uređenje sabirnih i retencijalnih bazena, što će se moći koristiti za ribarenje, veslanje i slično. Niži i danas manje vrijedan pojas prisavske nizine vremenom će postati ne samo bitan za prehranu, već i važan za razonodu velikog Zagreba. Ovime dodirujemo reljefne elemente koji su značajni za ugodan život u Zagrebu i na to ćemo se posebno osvrnuti.
Topografske osobine su dakle izuzetno povoljne za smještaj Zagreba i malo je gradova koji mu se u tom pogledu mogu usporediti. Slikovita pobrđa, osobito prigorja i prisojne padine omogućuju smještaj privlačnih rezidencijalnih četvrti i rekreacionih ustanova, gdje mnogi mogu živjeti u svježini, a svi povremeno uživati osvježenje i otvorene vidike. Prostrana i prozračna ravnica pruža obilje mogućnosti za blokovsku stambenu gradnju, smještaj prometnih uređaja i svrsishodnog izbora položaja pojedinih industrija. Sagledavanje ovih mogućnosti i njihovo korištenje već je dalo pozitivne rezultate, a vidjeli smo da će daljnjim razvitkom ove pogodnosti još više doći do izražaja.
Reljef zagrebačke okolice pruža izuzetne mogućnosti za osiguranje ugodna života građana. To će se postići korištenjem prednosti koje pruža i dalja okolica. Široki pojas prigorja, bogat tradicijom i šarolik pejzažom očekuje uređenje suvremenih pristupa do sunčanih i vidikom bogatih mjesta. Prigorja se povezuju sa gorama, a ranije smo upoznali raznolikosti i posebne prednosti Žumberačke gore i Medvednice. Obje gore su na bliskom  dometu grada.
Već danas stanovnik Zagreba može žičarom za pola sata biti u planinskoj svježini na tisuću metara visine. Odatle može uživati u vidicima do snježnih vrhova Alpa, do šuma Gorskog Kotara, gora Banovine i osamljenih planina slavonskog međuriječja. Naročito je užitak pogledati na vlastiti grad, koji se širi podnožjem planine. Medvednica je toliko raznolika da na njoj ima mogućnosti izbora različitih planinskih šetnji i tokom više dana. Budući razvitak grada će osigurati uređenje cesta koje će omogućiti brz pristup u različite dijelove park – gore i korištenje njenih biranih mjesta za kraće osvježenje ili duži odmor.
Uzdužna raščlanjenost je posebna prednost i značajan element u reljefu Medvednice. Kroz prodore potoka Vrapče – Kutinci može se osigurati brz i lak pristup u Zagorje, (prijelaz na 430 m). Ova cesta bi se mogla kombinirati sa prometnicama u prigorju i na samoj Medvednici. Još veće mogućnosti pruža veza preko sedla Planine prema danas teško pristupačnom porječju gornje Toplice i Bistre. Kombiniranje ovih transverzalnih i kružnih prometnica sa parkovskim putovima na Medvednici učinio bi svakidašnje pristupačnima ljepote širokog sjevernog sektora okolice (Sl. 14).
Daljnjim razvitkom grada i Žumberačka gora dolazi u položaj, analogan onom Medvednice. Sa povijesnog Okića, Oštrca, Plešivice i drugih vrhova otvara se jedinstven i frontalan pogled na naš grad. Vidici sa Japetića su još otvoreniji i specifičniji; pored prostranog Pokuplja pred nama su močvarne šume Crne Mlake, gore Banovine i ravnjaci Korduna. Ovi bogati vidici će uskoro biti pristupačni kao i oni sa Sljemena, te će stanovnik Zagreba imati mogućnost velikog izbora i brzog osvježenja. Park Žumberačke gore je nešto dalji ali njegova pejzažna bogatstva su veća od onih na Medvednici.
Ograničili smo se na ove dvije bliže gore, iako ima i drugih koje su nadomak kratkog izleta i pružaju posebne čari. Izolirana Moslavačka gora ima izuzetno povoljan položaj i lučno prigorje. To još više vrijedi za Kalnik i njegov prigorski pojas. Mogli bismo dalje navesti prostrani prigorski pojas niza Ivanščice te mnoge pejzažne raznolikosti i privlačnosti Zagorja.
Ovdje treba uzeti u obzir još jedan značajan element reljefa zagrebačke okolice, koji još nije došao do izražaja u životu našeg grada, ali će sigurno u skoroj budućnosti imati prvorazredno značenje. Zagreb se u najnovijoj fazi ubrzano širi prema jugu, a njegova tradicionalna vitalna arterija (posavska) dolazi iz tog smjera. U novim uvjetima snažnog stremljenja i potrebe povezivanja sa primorjem, moćna arterija treba voditi prema jugu u smjeru srednje Dalmacije, kraja koji privlači nacionalno i internacionalno zaleđe. Ta veza je potrebna i radi povezivanja primorskog krila hrvatskog prostora.
Unsko – butišničku prometnu arteriju smo spomenuli kad smo govorili o geografskom položaju Zagreba. Tom vezom će Split doći na udaljenost vikendnog izleta Zagreba (ispod 300 km, a trasa je izuzetno povoljna i privlačna). Ne samo da bi Beč (oko 700 km Split – Beč) i vrijedni prostori istočnog ruba Alpa i moravsko šlezijskog pojasa bili društveno upućeni na našu obalu, već bi tim putem okrenuli prijevoz vrijedne i specijalne robe.
Za nas je naročito značajan utjecaj ovog puta u regiji Zagreba, odnosno u životu našeg grada. Put bi u nastavku od mosta Slobode oko Dragonošca dopirao do Vukomeračkih gorica, prelazio bi ih pored Vukomerica i dalje se nastavlja i dolinom donje Kravarščice do Kupe, koja bi bila od Zagreba udaljena oko 30 km. Mostom kod ušća Treske put će nastavljati dalje prema jugu kroz Banovinu i Cazinsku krajinu. Do Lučenice cesta bi mogla biti zajednička i za novu magistralu koja će povezivati Karlovac.
Brza i suvremena veza između Zagreba i Pokuplja bila bi od mnogostruke obostrane koristi. Kupa je najmanje zagađena rijeka u okolici Zagreba i zbog toga mnogostruko potrebna velikom gradu. U ovom dijelu rijeka teče sporo između brežuljkastih krajeva. Obale su dosta visoke i malo je plavljenih zaravnina. Malim branama mogla bi se rijeka na većim dužinama ujezeriti i učiniti pogodnom za različite rekreacijske i sportske svrhe. Sunčane padine Vukomeričkih gorica su veoma pogodne za plemenitu obradu (voće, vinogradi i slično), a isto tako uređenje privatnih i javnih odmarališta i izletišta. Zagreb bi ovim dobio kraj izuzetne privlačnosti, koji u današnjoj izoliranosti teško životari (Sl. 15).
Gradnja uzdužne ceste kroz donje Pokuplje je nužda koja se nameće i donijela bi mnogostruke koristi. Promet na našoj glavnoj podunavsko – posavsko – kvarnerskoj magistrali već je zagušen i stalno se jača; nužno je da se omogući što lakši tok na ovoj arteriji i spriječi zakrčivanje u zagrebačkom čvorištu. Od Karlovca će nova magistrala voditi duž Kupe do Pisarovine, te je logično i relativno lako da se njen ogranak nastavi Pokupljem do Siska, odakle već postoji veza sa posavskim autoputom tj. do Popovače. Pokupska cesta će u tranzitnom prometu biti kraća, rasteretiti će zagrebačko čvorište, osigurati bolje veze Sisku, koji je značajan gospodarski centar, a naročito će omogućiti valoriziranje prednosti pitomog pokupskog kraja.
Za život u Zagrebu važan je i produžetak južne arterije u brda Banovine. Novim putem će Topusko biti na 50 km udaljenosti od Zagreba tj. na normalnom izletničkom dometu. Čuveno termalno vrelo položeno u lijepom kraju i značajno po povijesnoj funkciji dobilo bi vezom sa Zagrebom i položajem pored važnog međunarodnog puta svoje puno značenje. Topusko će svojim stalno otvorenim bazenom privlačiti ne samo rekonvalescente, već sportaše i sve građane. To će biti najvažnije središte svoje vrste u okolici Zagreba.
Dva karakteristično položena i gotovo jednako udaljena grada, Karlovac i Sisak, smještena na sutocima rijeka pridonose valoriziranju osobina Zagrebačke okolice i sami za sebe su značajni faktori.
Prirodne, u prvom redu reljefne osobine zagrebačke okolice, pružaju dakle izuzetne mogućnosti osiguranja ugodna života u našem gradu i mnogo pridonose njegovoj privlačnosti.
Na kraju je nužno spomenuti i značenje šireg reljefnog okvira. Osamljene gore i povezana gorja čine prijelaz prema alpskim masivima na sjeverozapadu. Za dva sata vožnje stižemo do Ljubljane, a za tri utonemo duboko u alpski okvir. U toku dnevnog izleta dostižni su dakle alpska ljetna svježina i zimski skijaški tereni. Do mora i jedinstvenih kvarnerskih vidika i pejzaža stiže se za tri sata, a usput je prostrana šumska svježina Gorskog Kotara. Novi put prema jugu otvarati će pristup u visine i reljefni mozaik Dinarskog gorja, a u toku vikenda i do pitomog primorja. Složeni peripanonski pojas na sjeveroistoku i otvorene Panonske ravnice imaju također svoje draži. Sve ove prednosti pruža čvorišni reljefni položaj Zagreba.
Topografske osobine omogućavaju najpogodniji smještaj velegrada i njegovih funkcionalnih dijelova, a reljef okolice i daljnjih krajeva razvoj funkcija i organizaciju prijatna života – to su velike i značajne prednosti Zagreba. 


L I T E R A T U R A 
Aigner, A., Die geomorphologische Probleme am Ostrande der Alpen. Zeitschrift für geomorphologie I. 1926. 
Bošnjak, R., Dolina gornje Kupe. Prilozi poznavanju reljefa u našoj zemlji. Radovi Geografskog društva, Beograd, 1931. 
Bošnjak, R.,        Hrvatsko Zagorje. Glasnik Geografskog društva, Beograd, 1939.
Božičević, S.,        Pećina Veternica. Speleolog br. 7-8, Zagreb, 1960.
Crkvenčić, I.,        Prigorje planinskog niza Ivančice. Radovi Geografskog instituta br. 1. Zagreb, 1958.
Crkvenčić, I.,        Kretanje broja stanovnika Žumberačke gore, kao odraz ekonomsko-geografskih prilika. Geografski glasnik br. 21, Zagreb, 1959.
Cvijić, J., Die Entwicklungegeschichte das Eisernen Tores. Ergänzungaheft No 160 zu Petermanns Mitteilungen. Gotha, 1909. 
Cvijić, J., Jezerska plastika Šumadije. Glas Srp. Kralj. Akademije nauka LXXIX, Beograd, 1909. 
Cvijić, J., Bildung und Dislozierung der Dinarischen Rumpflächen. Petermanns Mitteilungen H. G. Gotha, 1909.
Cvijić, J., Abrazione i fluvijalne zaravani. Glasnik Geografskog društva Sv. 6, Beograd, 1921.
Čubrilović, V., Tercijar jugozapadnog dela Zagrebačke gore. Vestnik Geol. Instituta Kralj. Jugoslavije 2., Beograd, 1933.
Dienev, K., Die Stellung der Croatisch – slavonischen Inselgebirge zu den Alpen und dem Dinarschen Gebirgesystem. Mitteil. Der Geograph. Gesell. Eien, 1902. 
Diener, K., Bau und Bild der Ostalpen und Karstgebietes. Eien, 1903.
Dugački, Zv.,        Naselja i naseljenost Hrvatskog Zagorja. Geografski vestnik. Ljubljana, 1940.
Dugački, Zv.,        Velika Župa Zagorje. Zagreb, 1942.
Dugački, Zv.,        Žumberačka gora. Geografski glasnik br. 11-12. Zagreb, 1950.
Frischauf, J.,        Das Uskokengebirge Zeitschrift das deutsch und österreich. Alpenvereins. Wien, 1890.
Gorjanović-Kramberger, D., Die Karaterscheinungen im westlichen Teilen das Agramer Gebirges. Verhandl. Geol. R. A. Wien, 1881 i u Kroatische Revne 1. Zagreb, 1882.
Gorjanović-Kramberger, D., Zagrebački vodovod sa gledišta geološkoga i hidrografijskoga. Glasnik Hrvat. Narovosl. Društva 3. Zagreb, 1888.
Gorjanović-Kramberger, D., Odkuda voda zagrebačkom vodovodu? Narodne novine 96. Zagreb, 1889 (objavljeno kao poseban otisak).
Gorjanović-Kramberger, D., Das Tertiär das Agramer Gebirges I, Jahrb. Geol. R. A. 48, Wien, 1891.
Gorjanović-Kramberger, D., Geologijski i hidrografijski odnošaji Marija-goričkih brdina. Rad Jugoslav. akad. Znan. i umjet. 113, Zagreb, 1893.
Gorjanović-Kramberger, D., Geologija gore Samoborske i Žumberačke. Rad Jugoslav. akad.znan. i umjet. 113, Zagreb, 1893.
Gorjanović-Kramberger, D., Geologija gore Samoborske i Žumberačke. Rad Jugoslav. Akad. znan. i umjet. 120, Zagreb, 1894.
Gorjanović-Kramberger, D., Geologijski snošaji okolice Klanječke i Pregradske. Rad Jugoslav. akad. znan. i umjet. 120, Zagreb, 1894.
Gorjanović-Kramberger, D., Krš Zagrebačke gore. Hrvatski planinar 2/11, Zagreb, 1899.
Gorjanović-Kramberger, D., Geologijska prijegledna karta kraljevine Hrvatske i Slavonije 1:75.000 «Rogatec-Kozje». Tumač Geološke karte Rogatec-Kozje. Izdanje Geol. povjerenstva 2v, Zagreb, 1904.
Gorjanović-Kramberger, D., Geologijska prijegledna karta Kraljevine Hrvatske i Slavonije 1:75.000 «Zlatar-Krapina», Tumač geologijsoj karti «Zlatar-Krapina». Izdanje Geol. povjerenstva 3, Zagreb, 1904.
Gorjanović-Kramberger, D., O uzrocima i sjedištu zagrebačkih potresa. Glasnik Hrvat. naravosl. društva 18, Zagreb, 1906.
Gorjanović-Kramberger, D., Die geotektoniechen Verhältniese des Agramer Gebirges. Abhandlungen Preuse. Ahad der Wissenschaften. Berlin, 1907.
Gorjanović-Kramberger, D., Strugača i njen zapadni nastavak. Rad Jugoslav. akad. znan. i umjet. 131, Zagreb, 1907.
Gorjanović-Kramberger, D., War das Agramer Gebirge vergletschart und wie ist die Agramer Terasse entatanden? Otisak iz Földraziji közlemenyck, Sv. 32. Budapest, 1908.
Gorjanović-Kramberger, D., Geologijska prijegledna karta kraljevine Hrvatske i Slavonije 1:75.000 «Zagreb», Tumač geolog. karte «Zagreb». Izdanje Geolog. povjerenstva 5, Zagreb, 1908.
Gorjanović-Kramberger, D., Über fremde Gerölle von Vratnik im Samobor-Gebirge. Glasnik Hrvatskog prirodoslovnog društva, Zagreb, 1919.
Gorjanović-Kramberger, D., Der Bruchrand des Zagreber-Gebirgen zwischen Podsused und Zagreb und seine Bedentung zur Herausbildung der Zagraber Terasse. Glasnik Hrvat.prir. društva 34. Zagreb, 1922.
Gorjanović-Kramberger, D., Über jugendliche Dislokationen bei Bijernik nache Sv. Duh bei Zagreb und im Čučerje in Zagreb-Gebirge. Zbornik radova posvećen J. Cvijiću. Beograd, 1924.
Gorjanović-Kramberger, D., Steeb Chr. und Melkua M., Die geologischen und hydrologieschen Verhältnisse der Therme «Stubičke toplice» in Kroatien und deren shemisch-phyrikalischen Eigenschaften. Jahrb. Geolog. R. A. 60, Wien, 1910.
Gušić, B.,        Medvednica, Zagreb, 1924.
Herak, M.,        Geologija Samoborskog gorja. Acta geologica, Jugoslav. akad. znan. i umjet. 1, Zagreb, 1956.
Herak, M. i D. Nedela-Devide, Geologija zagrebačke regije sa kartom 1:50.000. Elaborat za potrebe studija zagrebačke regije (Geografski institut PMF).
Heritsch-Seidl, Das Erdbeben von Rann an der Save vom 20. Jänner 1917 II, Die Tektonik der Buch von Landetrass und ihre Bezichung zu den Erderschütterungen. Mitteilungen der Erdbeben-Kommission. N. F. 55, Wien, 1919.
Janko, K., Reambulacija lista «Samobor». Vjestnik Geol. zavoda i muzeja 1, Zagreb, 1942.
Janko, K., Geološki rad na listu «Samobor». Vjestnik Geol. zavoda i muzeja 2 i 3, Zagreb, 1944. 
Jovanović, P. S., Osvrt na Cvijićevo shvatanje o abrationom karakteru reljefa po obodu Panonskog bazena. Zbornik radova Geografskog instituta SAN, knj. 1, Beograd, 1951.
Kišpatić, M.,        Zagrebačka gora. Spomenica Hrvat. plan. društva, Zagreb, 1885.
Kišpatić, M.,        Potresi u Hrvatskoj. Rad Jugoslav. akad. znan. i umjet. 122. Zagreb, 1895.
Kišpatić, M.,        Die Eruptivgesteine und Kristallinischen Schiefer des Agramer-Gebirges. Glasnik Hrvat. prir. društva 30. Zagreb, 1918.
Kišpatić, M.,        Manganov fialit Zagrebačke gore. Rad Jugoslav. akad. znan. i umjet.167, Zagreb
Klute, F.,  Das klima Europas während des Maximum der Weichsel-Würmeiszeit und die Anderung bis zur Jetztzeit. Erdkunde 5/4. Bonn, 1951.
Koch, F., Serpentinsko kamenje Zagrebačke i Kalničke gore. Na stavni vjesnik 13., Zagreb, 1904.
Koch, F., Geotektonische Beobachtungen in Alpino-dinarischem Grenzgebiete. Zbornik radova posvećen J. Cvijiću, Beograd, 1924.
Kober, Z., Alpen und Dinariden. Geolog. Rundachen 5, Leipzig, 1914.
Kober, Z., Die Grosagliederung der Dinariden. Zentralblah für Mineralogie 1929.
Kober, Z., Zeitlinien der Tektonik Jugoslaviens. Posebna izdanja Srp. akad. nauka 189, Geol. institut 3, Beograd, 1952.
Kokole, V.,        Morfološki razvoj področja med Savo in Sotlo. Geogarfski vesnik 35, Ljubljana, 1953.
Kovačević, P. i Pušić, B., Pedaloška istraživanja poplavnog područja Krapine i smjernice za melioraciju. Biljna proizvodnja. Zagreb, 1953.
Krebs, N.,        Zur Geomorphologie von Hochkroatien und Unterkrain-Jubiläuma – Sonderband der Zeitschr. der Gesell für Erdkunde zu Berlin, 1928.
Küpper, H.,        Neue Daten zur jüngsten Geschichte des Wiener Bukene Mitteilungen der Geogr. Gesell 44, Wien, 1952.
Küpper, H.,        Ausblick auf das Pleistozän des Raumes von Wien. Verhandl. Geolog. B. A. Wien, 1955.
Lipovšek-Rakovec, S., Krška kotlina. Studija o geomorfološkom razvoju. Geografski vestnik 23, Ljubljana, 1951. 
Marić, L. – Pavković, N., Izvori u srednjem dijelu Medvednice. Zagreb, 1935.
Melik, A.,        Hidrografski in morfološki razvoj na srednjem Dolenjskom. Geografski vestnik 7, Ljubljana, 1931.
Milojević, B. Ž., Glavne doline u Jugoslaviji. Srpska akademija nauke. Posebna izdanja 186, Odelenje prirodno-matematičkih nauka 5, Beograd, 1951.
Milojević, S. M., Pećina Polamnica – Glasnik Geografskog društva 19, Beograd, 1933.
Nagode, Č.,         Etude géologique et géographique relative an resean ferroviaire projetee en Yuongoslavie occidentale. Revne de Géographie physique et Géologie dynamique 4/1, Paris, 1931.
Oppic, O., Terase kod Oroslavlja. Alma meter 1, Zagreb, 1940.
Pecai, M., Morphogenesis of tje Hungerian Section of the Danube Valley. Studies in hungerian geographical ouences. Budapest, 1960.
Petković, K. V., Neue Erkantnisse über den Bau der Dinarides. Jahrb. Der Geolog. B. A. 101, Wien, 1958.
Pilar, Đ., Tragovi oledbe na ponožju Zagrebačke gore. Rad Jugoslav. akad. znan. i umjet. 39, Zagreb, 1877.
Pilar, Đ., Grundzüge der Abyssodynamik, zugleich ein Beitrag zu der durch das Agramer Erdbeben von 9 Nov. 1880. neu angeregten Erdbebenfragen. Zagreb, 1881.
Pletikapić, Z.,        Građa Savske potoline na području između Zrinske i Moslavačke gore. Geološki vjesnik 13, Zagreb, 1960.
Polić, A., O oligocenu i njegovoj flori kod Planine u Zagrebačkoj gori. Rad Jugoslav. akad. znan. i umjet. 251, Zagreb, 1935.
Poljak, J., O spuzavanju brijega između Poljanice i Popovdola u Samoborskoj gori. Glasnik hrvat. pri. društ. 23/3, Zagreb, 1911.
Poljak, J., Kratak prijegled geotektonskih odnosa Hrvatsko-slavonskog gorja. Glasnik hrvat. pri. društ. 23/3, Zagreb, 1911.
Poljak, J., Ein Karatgebiet am Nordabhange der Zagrebačka gora. Vijesti Geološkog zavoda u Zagrebu 3, Zagreb, 1929.
Poljak, J., Neke pećine Zagrebačke i Samoborske gore. Glasnik Hrvat. prirodoslovnog društva, Zagreb, 1933.
Poljak, J., Pećina Veternica u Zagrebačkoj gori. Prir. 5, Zagreb, 1934.
Rakovec, I., Morfološki razvoj u območju Posavskih gub. Geografski vestnik 7, Ljubljana, 1931.
Reiser, N., Pojava krša u Samoborskoj okolici. Glasnik Hrvat. prirodoslovnog društva 23/3, Zagreb, 1911.
Roglić, J., Les surfaces de corrosion dans le karat dinarique. Procceedinge Eight General assembly an Seventeenth international geographical congress (1952), Washington D.C.
Roglić, J., Die wirtachaftageographischen Bezichungen des jugoslawischen Küstenlandes mit den östlichen Bundesländern Österreichiache Osthafte, Wien, 1962.
Roglić, J., Zagreb, Die Grundlagen und das Wesen sines schnellen Wachatune Mitteilungen der Österreichischen Gesellschaft B. 105, Wien, 1963.
Salopek, M.,        Moderna alpinska tektonika i geologija Hrvatske i Slavonije. Glasnik Hrvat. prirodoslovnog društva 26, Zagreb, 1914.
Salopek, M.,        Zagreb i njegova okolina. Geološki položaj «Opis puta III kongresa slov. geografa i etnografa» 2, Beograd, 1030.
Seidl, F., Zemaljski potres pri Brežicah in Krških rasi dne 29. jan. 1917. Carnicla, Ljubljana, 1918.
Sidaritach, F.,        Alte Landachaftformen im Orlicazug. Mitteil Naturwissen. Verein für Steiermark 62, Graz, 1926.
Steeb, C., Der Name des Agramer Gebirges. Glasnik Hrvat. naravcal. društva, Zagreb 1913.
Šenoa, M., Rijeka Kupa i njeno porječje. Rad Jugoslav. akad. znan. i umjet. 122, Zagreb, 1895.
Škulje, F., Pabirci iz geologije Samoborske gore. Visjesti instituta kralj. Jugoslavije, 1931, Beograd, 1932.
Škulje, F., Prilog geologiji Samoborske gore. Vesnik Geol. instituta kralj. Jugoslavije 1931, Beograd, 1932.
Škulje, F., Prilog geologiji Hrvatskog zagorja i jugoistočnog dela Slavonije. Vesnik Geol. instituta kralj. Jugoslavije za 1932, Beograd 1932.
Škulje, F., Iz zemljoslavlja Samoborske gore. Vjesnik geol. zavoda i muzeja 1, Zagreb, 1942.
Taafec, A. J.,        Frens in airline passenger traffic. A geographic case study. Annals of the Association of American Geographera 49/4 Lawrence/Kan. 1959.
Tomguist, A.,        Das Erdbeben von Rann an der Save von 29. Jänner 1917, Iteil Die Wirkungen des Erdbebens in der Rann und die Berishungen des Bebens zur Tektonik des Ostrandes des Uskokengebirges. Mitteilungen der Erdbebenkommsission. N. F. Wien, 1918.
Veters, H., Geologische Karte der Republik Österreich und ihrer Nachbarngebiete 1:500.000 Geol. B. A. 2, Wien, 1934.
Vukotinović, Lj., Rude bei Samobor in Croatien. Verhand. Geol. R. A. 2, Wien, 1873.
Vukotinović, Lj., Treće gorje u okolini zagrebačkoj. Rad Jugoslav. akad. znan. i umjet. 23, Zagreb, 1873.
Vukotinović, Lj., Treće gorje u okolici zagrebačkoj. Dodatak. Rad Jugoslav. akad. znan. i umjet. 27, Zagreb, 1874.
Winkler, A.,        Über Bau der östlichen Südalpen. Metteil der Geol. Gesell. 16, Wien, 1923.
Winkler, A.,        Bezinshungen zwiachen Sedimentation, Tektonik und Morphologie in der jungtertiären Entwicklungegeschichete der Ostalpen Sitzber der Akad. der Wiseenschaften 132, Wien, 1924.
Winkler, A.,        Das jüngere Etwicklungebild der Ostaplen Zeitschr der Gesell für Erdhunde zu Berlin, 1926.
Winkler, A., Zur Morfologie des Ostalpenvandes Zeitschr. für Geomorphologie 2, 1927.
Winkler, A.,        Dinariden und Alpen. Comptes rendus de 140 Congres international de Geologie (1926), Madrid 1929.
Winkler, A., Geologische Kräftespiel un Landformen Grundaützliche Erkentnisse zu Frage junger Gebirgebildung und Landformung, Wien, 1957.


POPIS SLIKA I FOTOGRAFIJA


S l i k e :
Sl. 1.        Srednjedunavski bazen i položaj Zagreba
Sl. 2.        Reljefni elementi okolice Zagreba
Sl. 3.        Dubina postsarmatskih sedimenata u Mađarskoj
Sl. 4.        Hidrografsko čvorište između Lonje, Krapine i Bednje
Sl. 5.        Riječna mreža u srednjoj Hrvatskoj
Sl. 6.        Profil nanosa u prisavskoj ravnici
Sl. 7.        Profil nanosa u prisavskoj ravnici
Sl. 8.        Karakteristični profili dolina
Sl. 9.        Profil kroz prigorje Medvednice
Sl. 10.        Povećanje avionskih putnika Chicagoa (1849-1855.)
Sl. 11.        Velika transeuropska cesta
Sl. 12.        Bogatstvo rezidencijalnih mogućnosti
Sl. 13.        Mogućnosti blokovske gradnje
Sl. 14.        Mogućnosti lakih veza sa Zagorjem i parkovskog korištenja Medvednice
Sl. 15.        Cestovno otkriće južnog sektora




F o t o g r a f i j e :
Fot. 1        Elementi reljefa zagrebačke okolice (fot. Reljefa 1:50000)
Fot. 2        Vukomeričke gorice (fot. Reljefa 1:50000)
Fot. 3        Žumberačka gora i Medvednica, te položaj podsusedskog prelaza (fot. Reljefa 1:50000)


Složenost i raznovrsnost modeliranja padina posebno su pogodne za uočavanje kompleksnosti morfogenetskog procesa








________________
[1] Rad je predstavljen na VI. Kongresu geografa SFRJ., i tiskan u Zborniku radova, Zagreb 1964. 239-248,
[2]  Rad je preuzet iz Geografskog glasnika, godina 1981., broj 43. str. 9 do 22
[3] Novina ovog aspekta ogleda se i u terminološkim razlikama. Spominju se termini: «planetski reljef», «globalni reljef» i «georeljef ili Zemljina reljefnost». Smatramo da je atribut «planetski» nepogodan jer nije u pitanju opća planetska posebnost, već stvarni reljef naše Zemlje. Atribut «globalni» dobiva široko, ne samo prirodnjačko, već i društveno značenje. «Georeljef» je najpogodniji termin jer ističe da je u pitanju stvarna posebnost Zemlje i čini je onim što jest.
[4] Preuzeto iz Glasnika geografskog društva. 21. 88 - 99, Beograd 1937.
[5] Süess E.: Das Antlitz der Erde, Band II, Wien 1888.
[6] Baulig H.: Le Piateau Central de la France et sa bordure méditerranéenne, Paris 1928. Usporedi: The Changing Sea Level, London, 1935.
[7] De Lamothe; Ėtude comparėe des systėmes de terrasses des vallėes de l`lsser, de la Moselle, du Rhin et du Rhone. Bull. Soc. Gėol. France, 4 Sėr. 1, 1901. – Les anciennes nappes alluviales et les lignes de rivage du bassin de la Somme et leurs rapport avec celles de la Mėditerranėe occidentale. Bull. Soc. Gėol. France, 4  Sėr., XVIII, 1918.
[8] Chaput E.: Recherches sur les terrasses alluviales de la Loire et de ses principaux affluents, Anns. Univ. Lyon, fasc. 41, 1917. – Les variations du niveau de la Loire et de ses affluents pendant les derniėres pėriodes gėologiques, anns. De Gėogr., XXVIII, 1919. – Recherches sur les terrasses alluviales de la Seine entre la Manche et Montereau, Bull. Service Carte Gėol. France, XXVII, 1924. – Les principales phases de l`ėvolution de la vallėe de la Seine, Anns, de Gėogr. XXXVI, 1927.
[9] Depėret Ch.: Essai de coordination chronologique gėnėrale des temps quaternaires, C. R. Acad. Sc. CLXVI, 1918; CLXVIII, 1919; CLXX 1920; CLXXI, 1920; CLXXIV, 1922.
[10] Davis, W.M.: The Bearing od Physiography upon Suess` Theories. Amer. Journ. Sc. 4 Sre., XIX, 1905.
[11] Kayser, E.: Allgemeine Geologie, Stuttgart, 1905.
[12] Haug E.: Traitė de Gėologie, T. I, Paris 1907.
[13] De Martonne E.: Traitė de Gėographie physique, T. II, Paris 1935.
[14] De Lamothe: Les anciennes lignes de rivages du Sahel d`Alger et d`ume partie de la côte algėrienne, Mėm. Soc. Gėol. Fr. Sre 4, I, 1911.
[15] Marinelli, O.: Atlante dei tipi geografici. Firenze 1922. – La Cirenaica (odjeljak o reljefu), Milano 1923.
[16] Baulig, H.: Les hauts niveaux d`ėrosion eustatique dans le Bassin de Paris, Anns. De Gėorgr., XXXVII, 1928.
[17] Baulig,  H.: The Changing Sea Level, London 1935.
[18] Milon Y.: Prėsence de la glauconie dans les sabies pliocėnes de Bretagne, C.R. Acad. Sc., CLXXXIX, 1929.
[19] Nordon, A.: Questions de morphologie dobrogėenne, Bibliotheque de l`Institut français de hautes ėtudes en Roumanie, III sėr. Sc., 1930.
[20] De Martonne E.: La morphologie du Plateau Central de la France et l`hypothėse eustatique, Anns. De Gėogr., XXXVIII, 1929.
[21] Mac Laren, Ch.: The Clacial Theory of Prof. Agassiz. Amer. Journ. Of Sc., XliL, 1842.
[22] Tylor, A.: On the Formation of Deltas and on the Evidence and Cause of Great Changes in the Sea-level during the Clacial Period. Q. Journ. Geol. Soc., XXV, 1869.
[23] Daly, R. A.: Pleistocene Glaciation and the Coral Reef Problem. Amer. Journ. Of Sc. 4, Ser., XXX, 1910.
[24] Dubois G.: Recherches sur les terrains quaternaires du Nord de la France. Mėm. Soc. Gėol. Nord, VIII, Mėm. I, 1924. – Sur la nature des oscillations de type atlantique des lignes de rivages quaternaires. Bull. Soc. Gėol. France, 4 Ser., XXV, 1925. – Le Flandrien et la trangression flandrienne de la Manche à la région Dano-Finno-Scandique, C. R. Réunion Géol. Intern. Copenhague 1928. – Essai statistique sur les états glaciaires quaternaires et les états correspondants du niveau marin. Anns. De Géogr., XL., 1931.
[25] Baulig H.: The Changing Sea Level, London 1935.
[26] Cvijić, J.: Les cryptodépressions de l`Europe. La Géographie, 1902.
[27] Grund, A.: Die Entstehung und Geschichte des Adriatischen Meeres. Geogr. Jahresbericht aus Österreich, VI, 1907.
[28] Cvijić J.: Abraziona serija jadranske obale i epirogenetski pokreti, Glas. Geogr. društva, sv. 7 i 8, 1922. – Geomorfologija, sv. I, Beograd 1924.
[29] De Stefani, C.: I due versanti dell` Adriatico, Atti dello VIII Congr. Geogr. Ital., vol. II, Firenze 1923.
[30] Milojević, B. Ž.: Dinarsko primorje i ostrva u našoj Kraljevini, Beograd 1933.
[31] De Marchi,  L.: Variazioni del livello dell Adriatico in corrispondenza colle espansioni glaciali. Accademia Veneto-Trentino-Istriana, Vol. XII-XIII (Serie III), 1922.
[32] Magnani, M.: Considerazioni sulla morfologia fluviale della regione di Scutari d`Albania, L`Universo, Anno XVI, Num. 4, 1935.
[33] Rad je preuzet iz Ljetopisa JAZU 55.  (1946-48.), 161 - 167. Zagreb, 1949.
[34] Davis, W. M.: An excursion in Bosnia, Hercegovina and Dalmatia, Bull. Of the geogr. Soc. of Philadelphia 1901.
[35] Grund, A.: Betrăge zur Morphologie des Dinarischen Gebirges. Geogr. Abh. IX. Wien 1910: za Grundom su se poveli i drugi njemački suvremnei istraživači.
[36] Cvijić, J.: Bildung und Dislozierung der Dinarischen Rumpflähen. Petern. Mitteilungen. Gotha 1909.
[37] De Stefani, C.: I due versanti dell`Adriatico. Atti del VIII. Congresso geografico italiano. Vol. II. Firenze 1923.; isto mišljenje zastupaju i drugi talijanski stručnjaci.
[38] Kayser K.: Morphologische Studien in Westmontenegro. II. Ztschr. D. Gesel. F. Erdh. Jahg. 1934. H. 1/3; Roglić J.: Morphologische Studie über das Duvanjsko Polje (Polje von Duvno) in Bessigen Mitteil. D. Geogr. Gesel. Wien. B. 83. H 5-8. 1940.
[39] Roglić, J.: Beitrag zur Kenntnis der Karstformen in den dinarischen Dolomiten. Hrvat. geogr. glasnik, sv. 8 – 10. Zagreb, 1939.
[40] Gavazzi, A.: Die Seen des Karstes. Abh. D. Geogr. Gesel. Wien B. V. No. 2. 1904.
[41] Lorenz, R.: Der Vrana See. Petermanns Geogr. Mittellungen. Gotha, 1859.
[42] Waagen, L.: Die Aufnahmen auf der Insel Cherso in Kartenblatte Zone 26. Kol. X. U. XI. Verhandlungen d.k.k. Geol. Reichsanstalt. Wien, 1904.
[43] Meyer, E.: Der Vrana See auf der Insel Cherso, Mitthellungen d.k.k. Geogr. Gesell. Wien, 1873.
[44] Od njih je najvažniji G. Dal Piaz, Studio Geo-indrografico del Largo di Vrana (u rukopisu).
[45] Roglić, J.: Eustatički i glacioeustatički pokreti. Glasnik Geogr. društva sv. XXI. Beograd 1935.
[46] Rad je preuzet iz Pomorskog zbornika, 1, 3-18, Zagreb 1962.
[47] U pitanju najveće dubine postoje znatna neslaganja. Nakon nepouzdanih austrijsko-talijanskih mjerenja 1878. g. unesena je kao najveća dubina 1590 m. Austrougarski oficir Fr. Hopfgartner je 1877. g. izmjerio čak 1645 m, ali to nije prihvaćeno. Od 1911-1914. vršena su austrijsko-talijanska mjerenja (austr. Brod «Najade» i tal. «Ciclope») i nakon toga je obostrano unijeta kao najveća dubina od 1330 m (iako je najveća dubina koju je izmjerila «Najade» bila 1223 m ). Ovu dogovorenu dubinu je preuzela i pomorska karta bivše Jugoslavije (A. Gavazzi, O dubinama Jadranskog mora. Zbornik na IV kongres na slavjanskit geografi i etnografi v Sofia 1936, str. 27-31, Sofia, 1938).
Začuđava da je karta Internacionalnog hidrografskog biroa u Monacu zadržala staru i nepouzdanu dubinu od 1590 m. Šteta da nesređene prilike među obalskim zemljama otežavaju da se modernim sredstvima izvrše pouzdanija nova mjerenja.
[48] A. Gvazzi, op. cit. str. 29. Čudno je da se i pored toga na našim kartama redovito provlači stariji podatak od 243 m.
[49] Naziv uzet iz njemačkog dijela Švicarske i označava stijene raznolikog sastava (lapori, gline, pješčenjaci i sl.) koje se dosta lako troše. Takve naslage su značajne za naše primorje i na njima su glavne obradive površine.
[50] Roglić, J., Zaravni na vapnencima,  Geografski glasnik br. 19, Zagreb, 1957.
[51] Seidlitz, W.,  Thyrrhenis und Adriatis, Jenaische Zeitschr. Naturwiss. Sitzungsber. Med. Naturwiss. Gesell. B.  55. Jena 1928. Baron Nopesa, Fr.,  Zur Geschichte der Adria. Zeitschr. D. Deutsch. Geol. Gesell. Bd. 84. Berlin 1955. U ovim radovima se zastupa mišljenje da je do najmlađeg tercijara na mjestu Jadranskog mora postojalo kopno kojeg nazivaju «Adriatis».
[52]  De Stefani, C.,  I due versanti dell Adriatico, Atti del VIII Congresso geografico italiano vol. II. Firenze 1923. To mišljenje je bilo zastupano od mnogih talijanskih istraživača i očito je bila posljedica nedovoljnog poznavanja geoloških odnosa na našem primorju.
[53] Do ovih osnovnih konstatacija došli su austrougarski geolozi. Sintezu tih znanja dao je A. Grund  (Die Entstehung und Geschichte des Adriatischen Meercs. Geog. Jahresbeiricht aus Osterreich, B. VI, Wien 1907).
[54] Roglić, J., Eustatički i glacioeustatički pokreti, Glasnik  geog. Društva, sv. 21, Beograd, 1955. U prikazu je navedena značajnija dotadašnja literatura o tom pitanju.
[55] Zbog glacioeustičkog izdizanja morske razine su ispod koraljnih sprudova i atola zaostali uginuli organizmi koji ne bi mogli živjeti na tim dubinama. Na malim školjima našeg primorja nađeni su kršnici s kostima sisavaca koji nisu mogli živjeti na tako malom i izoliranom prostoru. Imamo i dokaza šireg geografskog značenja.
[56] Roglić, J., Geomorfološka istraživanja na Kvarnerskim otocima i Zadarskom primorju. Ljetopis JAZU knj. 55, str. 161-167, Zagr., 1949.
[57] Milojević, B. Ž.,  Dinarsko primorje i ostrva u našoj kraljevini. Beograd 1933, str. 305-313. U ovom dijelu su navedeni i neki geološki stručnjaci koji su naslage pojedinačno istraživali.
[58] D`Ambrosi, C., Recente misure mareografiche comfernerbero il peristere di tendenze epirogenetiche in Istria. Bolletino della Soc. adriatica di scienze naturali in Trieste. T. 50. Trieste 1959.
[59] Andrijašević, N.,  O vertikalnom pomicanju obalne crte u historično doba na sjeveroistoku Jadranskog mora. Suplemento al Bulletino di archeologia e storia dalmata. Split 1912; Gavazzi, Die Verschiebung der Meersgrenze in Kroatien und Dalmatien in Historischer Zeit. Glasnik der Kroat.Nat. frorsch. Ges. B. XXIV. S. 130-152, Zagreb 1912.
[60] D`Ambrosi, C, op. cit.   
[61] Razvedenost obale i otoka Jugoslavije. Hidrografski institut Jug. Ratne mornarice, Split 1955.
[62] Cvijić, J.,  Kriptodepresije u Evropi. Glas. Srp. kralj. skademije nauka, 43, Beograd 1902.
[63] Po ovoj neporemećenosti naslaga Istra se razlikuje od ostalog našeg primorja i ima osobine građe Apulije na apeninskoj strani.
[64]  Krebs, N.,  Die. Halbinsel Istrien, Geografische Abhandlungen B. IX, H. Z. Leipzig 1907.
[65] Roglić, J., Čepićko polje, Geografski glasnik br. XI-XII, str. 147-148, Zagreb 1950.
[66] Mladi nanosi na rubu Plominskog zaljeva su nanijeti nakon prokopavanja odvodnog tunela iz Čepićkog polja.
[67] Regulacionim radovima u vezi s gradnjom rudarskog naselja Raše jezero je isušeno i pretvoreno u polder. Najnoviji regulacioni radovi u dolini Mirne i Raše nastoje ubrzati i racionalizirati prirodni proces zatrpavanja zaljeva i širenje naplavne ravnice.
[68]  D`Ambrosi,, op. cit. 
[69]   Milojević, B.Ž.,  Les formes karstiques de la côte dynarique. Cinquantième anniversaire du Lamboratoire de géographie 1902-1952, Rennes 1952.
[70]  Seidlitz, W.,  , op. cit.
[71]   Roglić, J.  i   Baučić, I., Krš u dolomitima između Konavoskog polja i morske obale. Geografski glasnik br. 20, str. 129-137, Zagreb 1958.
[72] Prilog je preuzet iz: Rad JAZU  345, 39-54 Zagreb 1967.
[73] Hidrografski institut JRM posjeduje manuskriptne karte austrougarskog detaljnog snimanja priobalskog morskog dna iz 1910.g. («Küstensaufnahme 1910.  Triangulierume K. U K. Militärgeographiches Institut 1909. g.  Leiter der Küstensaufnsnahme L.S. Lft. R. V. Bolhár. Mapierung: L.S. Lt. R . v. Bolhár. Fr. Lt. V. v. Bernath. Hydrographie Fr. Lt. V. V. Bernath M. v. Pöltl). Originali su u velikom mjerilu 1:12.500 te imaju karakter plana.
     U priobalskom pojasu (do 1 nm) dubine su mjerene svakih 50 m, a u slijedećem pojasu svakih 200 m. Listovi zahvaćaju prostor ograničen s 5 min. geograf. širine i 7 min. geogr. dužine. Snimljeni su: obalski pojas od otoka Molat-Virje do rta Ploča (55 listova) i Boka kotorska (8 listova). Prvi svjetski rat je spriječio objavljivanje karata, koje su dragocjen izvor za poznavanje priobalskog podmorskog reljefa.
     Načelnik Hidrografskog instituta dozvolio je upotrebu ovog arhivskog materijala, a Jugoslavenska akademija znanosti i umjetnosti omogućila je novčanom pomoći ovaj rad – objema stranama najsrdačnije zahvaljujemo. Posebno smo zahvalni A. Iriću, bibliotekaru Hidrografskog instituta, koji je uvijek spreman, i pokazuje izuzetno zadovoljstvo, da iziđe u susret.
[74] Najprije ćemo se upoznati s listovima (55) na kojima je predočeno primorje između otoka Molat-Virje i rta Ploča. Listovi su označeni brojevima: 1-5; 12-17; 22-30; 33-40; 45-50; 59, 60, 70; 81-83; 89-92; 99-103 i 109-114. Posebno su zanimljivi planovi donje Krke i na njima ćemo se najviše zadržati.
[75] Rijeka Krka i Prokljansko jezero 1:15.000; izdanje Hidrografskog instituta JRM. Split, 1953. Prednost dajemo ovom novijem planu, a razlike ćemo navoditi, ukoliko je to objektivno potrebno.
[76] Ne radi se samo o tome da li je rijeka starija, tj. antecedentna prema današnjem reljefu, ili je skrenuta piraterijom; posljednje je u kršu malo vjerojatno. Složeni reljefni odnosi, naročito nizak i izrazit ravnjak oko luke, Ražina i Zablaća, upućuje na to da je današnje stanje uglavnom rezultat mladih gibanja.
[77] Šibenski kanal 1:30000; izdanje Hidrografskog instituta JRM, Split, 1953., daje kao dubinu na početku kanala Sv. Ante samo 28 m; relativna dubina luke bila bi čak 17 m!
[78] Na Međunarodnom simpozijumu o problemima krša (1963.) kazano nam je kako je radiokarbonskom metodom u Švapskoj Juri utvrđeno da nema sedre starije od 8000 godina. Bilo bi od najveće koristi da se ova metoda primijeni i u istraživanju naše sedre.
[79] Ima 8 manuskriptnih listova, koji predočuju kraj od Molunta do Grbaljske župe. Listovi imaju brojeve 65, 66, 67 i 68 te 75, 76, 77 i 78.
[80] Naziv je na manuskriptnom planu «Kumbur»; tako je napisan i na «Plan du Golfe de Cattaro, lèvé en 1808 par M. Beautemp-Beaupré». Pod stranim utjecajem napustili smo, dakle, slavizirani oblik naziva.
[81] Na osnovi raspoloživih mareografskih podataka C. D`Ambrosije je konstatirao da se morska razina za desetljeće izdiže u Veneciji 2,5, u Trstu 1,5 i u Puli 0,8 cm. S. Polli (1963), na osnovi još detaljnijih istraživanja, konstatira da pozitivno izdizanje u Veneciji iznosi 2,0 cm na desetljeće.
   Prema rezultatima istraživanja D. Hafenmanna (1959), za mediteranski prostor su posljednjih 1600-1800 g. morska  razina se u Mediteranu izdigla do 2 m (± 30 cm)
[82] Prilog je preuzet iz Ljetopisa JAZU, 78, (1973/74.), 643-646, Zagreb 1978 .


[83] Prilog je preuzet iz: Posebnog izdanja geografskog društva. 10., 49-51, Beograd 1931.
[84] Cvijić, J., : Morphologische und glaziale Studien aus Bosnien, der Hercegovina und Montenegro. I Teil. Das Hochgebirge und die Cañnontäler. Abh. D. K. K. Geograph. Gesell., II Bd., No 6, S. 55, Wien, 1900.
[85] Rad predstvalja doktorsku disertaciju akademika Roglića koja je objavljena kao posebna knjiga u Beogradu  1934. godine. Autor je u predgovoru naveo i najznačajnije pokazatelje o vremenu i načinu nastanka  rada. 
[86] Pod prvim brojem navedena su djela i karte na kraju ovoga rada; drugi broj označava stranu dotičnog rada; knjiga je označena rimskim brojem poslije prvog broja.
[87] Navedeno kod A. Grunda (3, 210).
[88]  Prijepis istoimene edicije, Imotsko polje - fizičko-geografske osobine, Posebno izdanje geografskog društva, Beograd 1938. 125 stranica
[89] Bekija je dio Hercegovine od Klobuka prema sjeveru. Stanovnicima Bekije pripada    Hercegovački dio polja. 


[90] Prijatna nam je dužnost naglasiti da glavni dio zasluge za izvođenje ovog teškog mjerenja pripada G.A. Jelavić inž. agr. čijom  je zaslugom i prije toga izvršeno jedno mjerenje i G. V. Vukoviću kand. med. koji je vršio mjerenje. 
[91] A. Gavazzi ga spominje kao Imotsko jezero, a J. Daneš kao Crno jezero. Narod Crveno i Modro jezero zovu skupnim imenom Imotska jezera. Modro jezero stanovnici Imotskog zovu samo imenom «Jezero» jer je ono u neposrednoj blizini varoši, a stanovnici dalje okolice dodaju atribut «Modro» da bi ga razlikovali od Crvenog. Ovako ga je i J. Cvijić označio i tako ćemo ga i mi dalje zvati.
[92] u plavljenim poljima u kršu tokove redovno zovu «maticama» a ukoliko imaju posebna imena, to su imena njihovih vrela. Takav je slučaj sa oba glavna toka, Vrlikom i Grudskim vrelom. Nedostatak posebnog imena sigurno je bio uzrok što je Daneš drugi tok zvao Mrkastina.


[93] Već je A. Gavazzi objasnio da ime ovog toka dolazi zbog toga što je njegovo korito veći dio godine suho. Ali se ne možemo složiti sa podacima koje Gavazzi navodi. Prema vrijednostima koje je on izračunao po vodenim podacima stanice u Prološcu za perioda od 1891. do  1910. godine; u koritu je prosječno godišnje bilo vode samo 86 dana.  Mi smo računali prema podacima za period od 1897. do 1910. godine i prema njima taj se broj penje na 177 dana, a prema poratnim podacima ( 1923-1935. godine) čak na 308 dana. Raspitivali smo se i kod stanovnika i izgleda da stvarnosti najbolje odgovara vrijednost izračunata prema podacima od 1897-1910. godine (177 dana). U svakom slučaju vrijednost je znatno veća nego što je izračunata prema podacima od 1891-1900. godine. Interesantno je napomenuti da opažanja od početka  1887. godine, stalno vrše članovi iste obitelji,  i da mlađi imaju bolje uvjete za točno opažanje u (današnji je kontraktualni poštar), a kota «O» nalazi se na istoj visini (285,92 metra). 
[94] Ranije  smo objasnili od kuda ovako dvojna imena tokova u poljima, ali ćemo radi lakšeg praćenja izlaganja  zadržati samo jedno ime: Vrlika i Grudsko vrelo. 


[95] vrijednosti za Suvaju imaju često teorijski značaj. U svim mjesecima, a u ljetnim redovno, bilo je slučajeva da je njezino korito suho. Ove su vrijednosti izvedene zbirom pojedinih vodostaja, koji je podijeljen brojem dana u mjesecu. Navodimo ih jer se vidi kako i ovako izračunate potpuno odgovaraju rasporedu padalina
[96] Vrlika postaje od više  vrela, među kojima su najvažnija: Opačac, Utopić i Jauk
[97] U izvještaju stoji 1222 centimetra, ali nam izgleda da je to pogrešno, jer je teško pretpostaviti da se nivo vode bez velikih vidljivih razloga na ogromnoj zaravnini od 50  km2 izdigao u toku jednoga dana na više od 11 metra (dan ranije, 17. ožujaka, bio je 1121 centimetar). 
[98] Tekst ovog pisma objavljen je kod Balifa, (25, 74).
[99] Rad je preuzet iz Glasnika srpskog geografskog društva, br. 25, Beograd 1939. str. 73-79.
[100] Preuzeto iz Ljetopisa JAZU, 59. 107-109, Zagreb 1954.
[101] Preuzeto iz Ljetopisa JAZU, 60 (1953),297-300, Zagreb 1955.  
[102] Rad je objavljen u    Ljetopisu JAZU, 62 (1957), 307 -310,  Zagreb 1957.  
[103] Rad je priopćen na sastanku Geografskog društva Hrvatske 4. III. 1957. i objavljen u Geografskom glasniku br. 21 god. 1958.  str. 9-34
 
[104] H. Baulig, La Crau et la glacciation würmienne. Essais de gėomorphologie, str. 87-103 (dopunjena rasprava), Paris 1950.
[105] Fr. Katzer, Die Schwefelkies und Kupierkieslagerstätten Bosniens und der Hercegovina, Berg. Und Hüttenmanisches Jahrb. D. Hochschulen zu Leoben u. Pribram, sv. 53. br. 3 1905 i A. Grund Beträge zur Geomorphologie des Dinarischen Gebirges, Geogr. Abhandl. Bd. VII. H. 3 str. 87-88, Leipzig-Berlin 1910.
[106] Jezerske naplavine na kojima su obrađene njive Doljana mlađe su od glacijacije. Jezero je bilo iza sedrene barijere Stupara. Ispunjavanjem jezera i erodiranjem jezerskih naslaga počelo je razaranje sedrenih tvorevina. Ovaj je proces vjerojatno uvjetovan mlađim društvenim poremećajem prirodne ravnoteže u prvom redu uništenjem šumskog pokrova. Povećana akumulacija zatrpala je jezero i nakon toga je slijedilo razaranje barijere.
[107] Goleme šljunkovite naplavine zaostale su i ispunjavaju proširenja iznad sutjeske. Na ovim naplavinama bujičavi Idbar često divlja i pravi velike štete, a pri niskim vodama nestaje u šljunku. Zadržavanje ovog materijala i sprečavanje transporta u akumulaciono jezero težak je i važan tehnički zadatak.
[108] 5 Kao što je to pretpostavio J. Dedijer        (Prilozi geološkoj istoriji Neretve. Glas. Zemalj. muzeja u Bosni i Hercegovini, 1907., str. 626-7), o čemu ćemo na kraju govoriti. 
[109] Grund, op. cit. str. 95
[110] Materijal na kraju jezera, preko koga otječe Šištica, A. Grund smatra morenom, a jezerska je zavala nastala glacijalnim preudubljavanjem (op. cit. str. 95). Ovom se mišljenju pridružuje B. Ž. Milojević (Visoke planine u kraljevini Jugoslaviji. Beograd 1937., str. 325). Nije nam jasno kako A. Grund zamišlja, da je isti ledenjak morenom zagatio jezero u Borcima (720 m) i istovremeno udubio preko 300 m dublju zavalu jezera i pred njom ostavio morenu. Grund prelazi preko morene Stranine koja je enigmatičan ali najsigurniji glacijalni trag kod Boračkog jezera. J. Cvijić        naprotiv, konstatira i danas aktivne procese »s obe strane slaze potoci iz dubokih urvina i iznose velike nanose, koji su zagatili jezero« (Glacijalne i morfološke studije o planinama Bosne i Hercegovine i Crne Gore. Glas Srp. kralj. akademije. Beograd 1899. str. 39). Ovi mlađi procesi zagaćivanja kao i procesi zatrpavanja izvjesno su najbitniji za nastajanje i nestajanje jezera.


[111] Ove naslage spominje i B. Ž. Milojević (Čvrsnica, Hrvatski geografski glasnik, br. *6, str. 17-23) koji kaže: «Po sastavu, položaju i obliku, ove glavice nesumljivo predstavljaju čeone morene» (str. 19).
[112] To je uočio i Cvijić (op., cit. str. 48)
[113] J. Roglić, Neki osnovni problemi krša. Izvještaj o radu IV. Kongresa geografa Jugoslavije, str. 48. Beograd 1956.
[114] B. Ž. Milojević, Treskavica. Glasnik Zemelj. Muzeja u Bosni i Hercegovini sv. 46, str. 65-72. Sarajevo 1934.
[115] Velika i granična klimatska uloga Prenja i danas dolazi do izražaja. Zimi ga prekrije debeli pokrov snijega. Sa rashlađene planine struji snažna «mostarska bura». Prenj je i ljeti opasna i negostoljubiva planina zbog naglih i snažnih oluja, u kojima je bilo mnogo ljudskih žrtava. Velika je šteta što na ovoj izrazito graničnoj planini nije uređena meteorološka postaja, iako bi njezino održavanje bilo, istina, veoma teško.
[116] I kod skandinavske glacijacije  nalazimo na analogne odnose. Dok su duboke doline preoblikovane u fjordove, na visokim planinama nemamo izrazite krnice. Ekspozicija i zimsko nagomilavanje snijega imaju odlučujuće značenje.
[117] Možda bi se moglo reći da su ledenjačka žarišta pod strmcima hranjena i lavinama s planinskog zaleđa, što je točno. Međutim, dok se pod strmcima održavao snijeg i formirao led, na višim planinskim dijelovima snijeg se redovito otapao u toplom godišnjem vremenu. Lokalna i orografska snježna granica (H. Louis, Schneegrenze und Schneergenzeebestimmung, Geogr. Taschenbuch, str. 414-418. Wiesebaden 1954.) mnogo je opravdanija od regionalne ili klimatske, kako ju je pokušao odrediti A. Grund (op. cit.). U lokalnim vrijednostima dolaze do izražaja i velike razlike između prisojnih i osojnih strana.
[118] B. Ž. Milivojević prema glavnicama i morenskim tragovima na Vel. Čvrsnici zaključuje o postojanju dviju glacijacija (Čvrsnica str. 19). Ovo shvaćanje kasnije (Visoke planine str. 326) prenosi i na Prenj, gdje razlikuje stariju, dolinsku glacijaciju i mlađu planinsku. Mi nismo mogli naći dokaza za postojanje izrazite planinske glacijacije.
[119] Op. cit. str. 626.
[120] F. Koch, Geološki prikaz Konjic-Mostar, Opis puta III. Kongresa slov. geografa i etnografa u kralj. Jugoslaviji, Beograd 1930. str. 31.
[121] Viši, otvoreniji profil nebismo mogli vezati za raniju udolinu, koju bi koristila otoka ostrožačkog jezera, kao što pretspostavlja B.Ž. Milojević (Laktasti dijelovi naših glavnih dolina. Glasnik Srp. geogr. društva sv. XXVIII, br. 2. str. 145). Facies jezerskih naslaga ukazuje na znatno drukčije reljefne a time i hidrografske odnose. Današnja mreža nastala je na poremećenim jezerskim naslagama i prilagođena je novim reljefnim odnosima. U neizvjesnoti ranije geološke prošlosti izuzetno se mogu odrediti detalji reljefnih odnosa. Tako nije ničim dokazana i metodski loša Grundova tvrdnja o antecedentnosti današnjeg toka Neretve (op. cit. str. 81)
[122] L. Marić, Masiv gabra kod Jablanice. Vijesti geološkog zavoda u zagrebu, knj. II. Zagreb 1928, str. 53.
[123] A. Pilger, Uber Beziehungen zwischen Morphologie und Techtonik in Bosnien Zeitsrhr. Gessel. Für Erdkunde zu Berlin, sv. 5, str. 268-276. Berlin 1942.
[124] Preuzeto iz Geografskogi glasnika 20, 149-151, Zagreb 1958.
[125] Preuzeto iz Ljetopisa JAZU 63,  (1956), 374-379, Zagreb 1959.


[126] Preuzeto iz Ljetopisa JAZU, 74 (1967-68.), 451 – 453, Zagreb 1970.
[127] Preuzeto iz Ljetopisa JAZU 74 (1967-68.), 455-457, Zagreb 1970.
[128] Preuzeto iz Ljetopisa JAZU 75 (1969-70.), 427-429, Zagreb 1971.
[129]  Preuzeti iz Ljetopisa JAZU 75 (1969-70.), 431-433, Zagreb 1971.
[130] Rad je je izložen na Simpoziju o zaštiti prirode  u našem kršu JAZU (1970.), i objavljen u Zborniku radova s tog skupa 193-202, Zagreb 1971.
[131] E. Richter, Prilozi zemljopisu Bosne i Hercegovine sep. Ot. Iz Glasnika Zemaljskog muzeja Bosne i Hercegovine, XVII Sarajevo 1905, str. 376.
[132] Vjerojatno su u isto vrijeme devastirane sedrene barijere i zatrpan niz jezera iznad slapa Krćića. Sada se i ovaj posljednji ostatak slapova nemilosrdno razara.
[133]   Malez, M., Erster Fund des Südelefanten (Archidiskodon meridionalis Nesti) in Jugoslawien. Bulletin scientifique. T. 5, No 3. 1960. p. 65-66.
[134] Malez, M. , Sokač , A. i Šimunić, A., The paleontologie characteristica and age of the lake chalk at Kninsko polje (Northern Dalmatia). Bulletiu scientifique, Sect. A. T. 14, No 7-8, 1969, p. 216.
[135] J. Roglić, Prilog poznavanju jadranskog priobalskog dna. Rad JAZU 345. 1967, str. 39-54.
[136] Rad je preuzet iz  Ljetopisa JAZU 76 (1971.), 229-230, Zagreb 1972.
[137] Preuzeto iz edicije  Plitvička jezera  - čovjek i priroda, Nacionalni park Plitvička jezera, str. 5-22, Zagreb 1974.
[138] Dragocjeni su podaci M. Petrika (1958.) koji uspoređuje svoje nalaze s Gavazzijevim mjerenjima u 1912. godini. U doba Gavazzijevih istraživanja Jezerce je bilo 8 cm ispod razine Gradinskog jezera, a 1951. g. ono je sjeveroistočni sastavni dio Gradinskog jezera prag među njima je potopljen (sl. 3). Razina Jezerca je izdignuta i spojena s onom Gradinskog jezera, zbog bržeg rasta sedrene ustave preko koje su se njegove vode prelijevale prema Kozjaku.
Prema nivelaciji graničarskog oficira N. Omčikusa (1855.) koje je objavio F. Koch (1926), M. Petrik, na temelju svog premjera, zaključuje «da su pred 100 godina sva jezera bila na nižim nadmorskim razinama i da su odonda barijere porasle za 1 do 3 m ili prosječno 1 do 3 cm na godinu.» Dakle, sedra se taloži dosta brzo i u naše doba. Potapanje korijenja i ugibanje priobalnih stabala ukazuje na izdizanje jezerske razine.
[139] Neuka uređivanja i «uljepšavanja» škodila su Labudovačkoj sedrenoj ustavi, koja je i najljepša. Time je štetno izmjenjen prirodni razvoj.
[140] Za ocjenu buduće sudbine jezera posebno su važna detaljna istraživanja M. Petrika koji nije našao tragove poniranja vode Kozjaka pod vapnence Medveđaka. To mišljenje je, na temelju narodnog kazivanja, popularizirao Dr. Franić (1910) a prihvaćali su i kasniji istraživači.
[141] Polaganje ceste na osjetljivu sedrenu podlogu i blizu vodopadnog strmca bilo je posebno štetno. Pucanje i razaranje su očita. Cestu treba premjestiti uzvodno, na čvršću podlogu i osloboditi sedru.
[142] Prema obliku i inventaru (tragovi zidina elipsasta tlocrta i okrugle kule na južnom pristupu), izgleda da je to bilo priređeno za bijeg. Brežuljak, poluotočno okružen vodom i u gustim šumama, bio je za tu svrhu posebno pogodan, a u burnoj prošlosti izložene okoline, ta mjera opreznosti bila je razumljiva. Ovaj društveni spomenik u Nacionalnom parku zaslužuje stručno snimanje i kompetentno znanstveno objašnjenje.
[143] Jedino topografski položaj izoliranog bloka sedre, gotovo na vrhu Gradine, upućuje da pripada starijoj fazi. Nakon taloženja praga, kome je ta sedra pripadala, izvršeno je, ne samo njegovo erodiranje, već i premodeliranje dolomitske podloge, u kojoj je usječeno sedlo kojim vodi prijezerska cesta.
[144] Na Međunarodnom simpoziju o problemima krša (1963.) saopćeno nam je, kako je radio-karbonskom metodom utvrđeno da u kršu Švapske Jure nema sedre starije od osam tisuća godina (J. Roglić, 1967.). Poznato je da u razvijenom kršu nordijskih zemalja nema sedre.
[145] Za sada nam je jedino poznat blok sedre na Gradini, koji vjerojatno pripada starijoj sedrenoj fazi. Premodeliranje njegove dolomitske podloge upućuje da je poslije te sedrene, odnosno interglacijalne faze, nastupila etapa erozije, odnosno zahlađenja. Ostali blokovi sedre su usklađeni sa sadašnjom dolinom, tj. pripadaju mladoj postglacijalnoj etapi.
[146] Rad je  priopćen na II. Drugi kongres geografa  Jugoslavije u Skopju 1952. godine i objavljen u Zborniku radova, Skopje 1952. str. 79-88,  
[147] Nastavni plan i program za gimnazije i klasične gimnazije za školsku godinu 1945, 46, zagreb 1945., str. 58.
[148] J. Cvijić, Geomorfologija, sv. I., Beograd, 1924., str. 547.
[149] Op. cit. str. 549.
[150] Op. cit. str. 558.
[151] Op. cit. str. 548.
[152] J. Cvijić, Geomorfologija, sv. II., Beograd 1926, str. 364.                
[153] Op. cit. str 364.
[154] P. Janković, Istorija razvitka nišavske doline, Posebna izdanja Srp. akad. nauka, knj. XXVII, Beograd 1909.
[155] D. Jaranoff, Morphologie des hinterbalkanischen Beckens. Beitrage zur vergleichenden Morphologie des Alpen Orogens. Sonderadruck aus der Zeitschr. D. Bulg. Geol. Ges., Jahrg. VII. H 3, Sofia 1935, str. 11-26.
[156] J.F. Gellert, Das Schachtrelief von Belgrad, Zeitschr. F. Geomorph. Be. III. H. 5.
[157] Th. Raven, Flussverlungen und Ausbildung einer Piedmontreppe als Folge einer ungleichseitingen Hebung im nordserbischen Hugeland. Comptes rendus du Congr. Internat. De géographie, t. II., section II., p. 183 – 190, Amsterdam 1938.
[158] B. Ž. Milojević, O kršu oko Ostrovskog jezera. Glas. Geogr. drušrva, knj. 5, Beograd 1921, str. 177 – nalazi najvišu jezersku terasu na 953; P.S. Jovanović, Abrazioni i fluvijalni elementi u reljefu porečkog basena. Glas. Geogr. društva, sv. 18, Beograd, str. 174 – mijenja Cvijićeve rezultate i konstatira, da nesumljivo postoji abraziona terasa od 900-920 m, slično i u poznatoj raspravi; Reljef skopske kotline. Glasnik Skopskog naučnog društva, knj. X, sv. 4., str. 72 do 74 – nalazi, da je najviša jezerska terasa na visini od 900 m, tj. znatno viša nego što je Cvijić mislio (740-760).
[159] Reljef porečkog bazena, str. 181.
[160] U međuvremenu otkad je ovo predavanje održano i predano u tisak, upoznali smo se sa najnovijom raspravom P.S. Jovanovića (Osvrt na Cvijićevo shvaćanje o abrazionom karakteru reljefa po obodu Panonskog basena, Srp. akad. nauka, Zbornik radova, knj. VIII., Geograf. Institut knj. 1, str. 1-22), kojom ovaj istaknuti zastupnik abrazivne teorije na  osnovi novijih geoloških rezultata mijenja Cvijićevo mišljenje o prirodi i vremenu jezerske transgresije, osporava i napušta ranije shvaćanje o visini i značenju abrazionog reljefa. Time su neki naši prigovori (1-c i 5) dobili potvrdu.
[161] B. Ž. Milojević, O Stalačkoj klisuri, Glas. Srp. akad. nauka, CXCVI, Nova serija 2, str. 9-17, Beograd 1950.
[162] Prilog preuzet iz Geografskogi glasnika br, 20, Zagreb 1958. 153-155,


[163] Prilog je pronađen u arhivi Geografskog odjela PMF u Zagrebu. Iz naslovne stranice vidljivo je da je rađen u okviru Geografskog instituta Prirodoslovno – matematičkog fakulteta u Zagrebu 1963. Pisan je pisaćim strojem i po opremi te stručnim i jezičnim ispravkama može se zaključiti da je bio spreman za objavu. Ipak   zbog  nekih, uredništvu nepoznatih, razloga do toga nije došlo. S obzirom na izrazitu deficitarnost takvih radova odlučili smo ga uvrstiti u sabrana djela.   
[164] Toj regiji nemoguće je odrediti granice, jer ona nije statička već razvojna tj. u nastajanju. Utjecaj grada na okolni prostor ogleda se u zaradi i načinu života ljudi te izgledu naselja – grad postaje faktor kompletne geografske preobrazbe. U ovom procesu veći grad potiskuje utjecanje manjih ------ sredstava  ili se u njima kombinira, mijenja se značenje prostora i daje mu se nova vrijednost. Vjerojatno se prostorne međe regije i neće moći fiksirati. Razvitak smanjuje razlike između grada i okolice i sve jače ih međusobno povezuju, dajući jednom i drugom elementu nove i specifične vrijednosti i privlačnosti. Utvrđrni "burg" ostaje element prošlosti, a zračeći grad "urba" postepeno se gubi u prostoru – prostor i društvo se ujednačuju, a to je velika prednost tehniziranog razvitka. Svrha ovog rada nije da objekt obrađuje sa gornjeg kompleksnog stanovništva. Reljef je značajan kao element bitan ne samo u nastojanju i razvoju grada, već procesom urbanizacije dobiva novu ulogu. Na to ćemo se posebno osvrnuti u završnom dijelu eleborata.