Geoadria Vol. 9 No. 2 159-172 Zadar, 2004. 
KRŠKI LEKSIK ZADARSKE REGIJE 
VLADIMIR SKRAČIĆ UDK: 811.163.42'373.46: 551.435.8](497.8 Zadar) ANTE JURIĆ Izvorni znanstveni članak Centar za Jadranska onomastička istraživanja Original scientific paper Sveučilište u Zadru Adriatic Onomastic Research Center University of Zadar 
Primljeno: 2004-04-21 Received: Autori u ovom radu pokazuju na primjerima iz jezične, ovdje toponomastičke građe da lingvistička istraživanja mogu biti od velike pomoći drugim znanostima, ovdje geografiji. U radu se opširno navode i djelomično objašnjavaju krški termini sadržani u toponimskim likovima karakterističnim za zadarsku regiju u XIV. i XV. stoljeću i danas. Korpus se analizira po geografskim (geonimi, oronimi, hidronimi) i jezičnim kriterijima; semantičkim (standardni geografski termini i metaforički leksemi) i dijakronijskim (predromanski, romanski i hrvatski jezični sloj). Ključne riječi: krš, geografija, otoci, zaleđe, povijest, toponim, toponomastika, referent, toponimski lik, metafora 
Les auteurs cherchent à prouver que une recherche linguistique, et surtout toponomastique, peut être de grand secours aux autres sciences, notamment à la géographie dans le cas ci-présent. Pour la base de ce travail sont pris les nombreux termes karstiques contenus dans les toponymes caractéristiques de la région de Zadar du XIVe et XVe siècle. Le corpus toponymique est analysé et systématisé selon les critères géographiques (géonymes, oronymes, hydronymes), linguistiques (terminologie géographique "descriptive", métaphore) et diachroniques (couche préromane, romane et croate). 
Mots-clés: karst, géographie, îles, arrière-pays, histoire, toponyme, toponomastique, forme toponymique, référent, métaphore. 
Uvod 
Krš kao kompleksni prirodni fenomen odraz je specifičnoga hrvatskog identiteta, o čemu postoji bezbroj dokaza, a svakako nije najmanje važan onaj da su mnoge hrvatske (u širem smislu slavenske) riječi prodrle u međunarodnu znanstvenu i stručnu terminologiju, pa tako u francuskom nalazimo polje, dolina i krš, u talijanskom dolac i također dolina za ponikvu.1 Takozvani mali jezici nisu često posuđivali svoj leksik 
1 Navedeni leksemi su fonetski i prozodijski prilagođeni dotičnim jezicima (poljé, doline i karst u francuskom i dolazzo u talijanskom), ali se uvijek odnose na točno definirane krške reljefne oblike. 
159 
V. Skračić, A. Jurić: Krški leksik zadarske regije Geoadria, 9/2, 159-172, 2004. 
takozvanim velikim jezicima, pa se hrvatske riječi u tim jezicima poput kravate ili dalmatinca mogu nabrojiti na prste jedne ruke. 
Jezik je medij kroz koji se pretače gotovo cijelo ljudsko iskustvo, pa su riječi i pojmovi potvrđeni u nekom jezičnom polju odraz stvarnog mjesta koje ono zauzima (ili je zauzimalo) u našim životima ili pojedinim segmentima naših istraživanja. Ono čega u prirodi nema, ne postoji ni u jeziku. Brojni krški oblici rezultirali su i bogatom krškom terminologijom. Započinjući ovo istraživanje, nismo ni slutili u kojem ćemo se moru podataka i činjenica zateći. Potrebno je stoga sve činjenice staviti u određeni vremenski i prostorni okvir. Operirat ćemo s dvije skupine podataka. 
Prvu skupinu čine krški termini zabilježeni u toponomastičkoj građi zadarskog zaleđa u XIV. i XV. stoljeću, potvrđeni u Državnom arhivu u Zadru, u bilježničkim spisima, koju nam je stavio na raspolaganje kolega Emil Hilje. Mada su podatci prikupljeni za drugu svrhu, oni vjerno ocrtavaju stupanj poznatosti krške terminologije u to davno doba. 
Druga, brojnija skupina podataka, odnosi se na termine koje je autor prikupio na terenu pripremajući dvije toponomastičke monografije: jednu o Kornatima i drugu o zadarskim otocima.2 Obje objedinjuju oko 7000 leksičkih jedinica. To nikako ne znači da je riječ i o tolikom broju novih leksema, budući da se mnogi, u različitim sintagmama ili izvedenicama, ponavljaju mnogo puta. 
Budući da je riječ o krškim reljefnim oblicima i njihovim potvrdama u toponomastičkom leksiku, u obradu su uzeti samo oni termini koji se odnose na prirodne konfiguracije, bilo u realnom odnosu (riječ – sadržaj),3 bilo u metaforičnom obliku (čelo, glavica, bok, usta, nozdra, rukav...). Uzeli smo u obzir i lekseme kojima poticaj dolazi od postojanja ili nepostojanja vode, zbog toga što je njezina prisutnost izravna posljedica sastava i konfiguracije (krškog) terena. Ispušteni su, međutim, oni oblici kojima je motiv mogla biti flora (Dubrava ili Borik), fauna (Golubinka ili Volujak) ili neki artefakt (Gomila ili Gračina), a od metafora su uzete samo one kojima je predstavljena neka konfiguracija, a ne i one kojima su predstavljeni drugi poticaji u imenovanju: artefakti, djelatnosti, namjena prostora... 
Konačno, ako je uopće potrebno naglasiti, sav se jezični materijal odnosi na zadarsku regiju, u prošlosti na onu od Zrmanje do Krke s otocima, a u sadašnjosti uglavnom na otočni dio, zajedno s Kornatima, koji su povijesno također dio zadarske regije. 
Krški prostor obilježen riječima 
Koje je, dakle, mjesto lingvista u tako egzaktnom polju kao što je fizička geografija, i još preciznije, u polju koje se odnosi na proučavanje krša? Prva je pomisao da on tu nema što raditi. No, ipak se čini da nije tako. Naime, svaki je proctor, pa tako i geografski, na ovaj ili onaj način obilježen riječima (i grčki naziv i hrvatska prevedenica 
2 Skračić, 1987. i 1996. 3 Ovdje je potrebno naglasiti za one kojima je lingvistička terminologija manje poznata, da svi jezični sustavi funkcioniraju na relaciji izričaj – sadržaj, ali da se ovaj odnos različito naziva od autora do autora, od škole do škole. U onomastici su korespondentni pojmovi toponimski lik (jezični oblik) – referent (imenovana stvar). 
160 
V. Skračić, A. Jurić: Krški leksik zadarske regije Geoadria, 9/2, 159-172, 2004. 
za ovu znanost upravo to sugerira). Osobito jezična sastavnica dolazi do izražaja u zemljopisu (ovdje doslovno opisu zemlje riječima), gdje ne postoje samo opće imenice kojima su označene specifične zemljopisne konfiguracije (more, zemlja, polje, dolac...) već i osobite riječi (najčešće imenice) kojima se određuje identitet svake konfiguracije posebno (Bili brig, Poluotok, Sestrunj, Maknare...). Ovdje je, dakle, riječ o onomastici, jezičnoj disciplini koja se bavi vlastitim imenima, a unutar onomastike, upravo o onoj disciplini koja proučava geografske formacije potvrđene posebnim imenom, to jest o toponomastici, odnosno o oblicima koji nastaju toponomastičkim postupkom – toponimima. 
Većina neupućenih smatra da je toponomastika jezična disciplina koja proučava podrijetlo i značenje riječi u toponimima. Ona je svakako i to, ali to nije njezina najvažnija zadaća. Glavna je zadaća toponomastike da objasni odnose između (geografske) stvarnosti i jezičnih potvrda u toponimima, da te odnose klasificira, sistematizira i, ako je moguće, što vjerodostojnije interpretira. 
Toponomastički leksik ima tu prednost pred svakodnevnim leksikom što on u načelu duže traje u vremenu, a duže traje zato što je stvarnost koju on označava uvijek ista: Korčula, Vis, Mljet, Krk traju kao geografska stvarnost već tisućama godina, pa gotovo isto toliko traju i njihova imena. Istina je da su mnoga od tih imena značajno izmijenila svoje polazne oblike, ponekad i do mjere da je teško reći što su značila u jeziku prvih imenodavaca.4 No, to ne umanjuje njihovu postojanost i trajnost. S obzirom na to da su svi toponimi u trenutku nastajanja bili imenice s općim značenjem, to izlazi da toponimi najpostojanije čuvaju i motive koji su poslužili za dotično imenovanje. A ti su motivi često bili upravo geografski, štoviše, vrlo često upravo proizvedeni postojanjem krša i krških formacija na jadranskoj obali i otocima (garma, arat/rat, pesak, polje, teg, dolac, itd.). Prema našim istraživanjima u sistematizaciji svih poticaja koji služe za nadijevanje imena, na prvom su mjestu geografske (krške) formacije i ono što s njima stoji u vezi. Ovdje je istodobno riječ i o najstarijim potvrdama jezikâ koji su se govorili na današnjem nacionalnom prostoru. A u najvećem broju slučajeva riječ je upravo o hrvatskom, odnosno o jednom od njegova tri narječja – čakavskom. 
S druge pak strane toponomastika nam pomaže da vidimo kako su riječi "putovale" i tko ih je upotrebljavao u onom, za nas najzanimljivijem sloju, u sloju koji je prvi potvrđen u toponimskim likovima. Uspoređujući geografske termine na kopnu i otocima,5 došli smo do nedvosmislena zaključka da su najstariji geografski termini potvrđeni i na jednoj i na drugoj strani (na obalnom kopnu i na otocima) vrlo rano, i to upravo u hrvatskim riječima što može biti jak dokaz o ranom naseljavanju otoka Hrvatima, u svakom slučaju ranijem od X. stoljeća, kako se to često uzimalo na temelju Porfirogenetova izvješća.6 Danas je, na primjer, luka "morska" riječ par excellence, ali svatko tko je upućen u geografiju i u jezičnu povijest, zna da to nije uvijek bilo tako, to jest da je riječ luka nastala na kopnu. Slično bi se moglo ustvrditi za dragu, kuk, valu, itd. Pomicanjem stanovništva prema moru i otocima pomicali su se istodobno i jezični oblici u istom smjeru. S druge pak strane, mnogi jezični oblici, vezani uz imenovanje morske, a osobito podmorske, stvarnosti nisu nikada dospjeli do kopna: brak, vabis, linga, ... i 
4 Ponekad je riječ i o potpuno novim imenima. Takav je slučaj češći što je važnost ili veličina referenta manja: Boa: Čiovo, Srimač: Murter, Zlosela: Pirovac, Zirona: Drvenik, itd. 5 Skračić, 1998, str. 221-235 6 Porfirogenet o otocima u: Moravcsik – Jenkins, 1967, vol. I, glava 29, red 285-93, str. 138 
161 
V. Skračić, A. Jurić: Krški leksik zadarske regije Geoadria, 9/2, 159-172, 2004. 
redovito su romanskog postanja. Kada je riječ o ovoj leksičkoj klasi, riječ je o putovanju u jednom smjeru. 
Stoga se na ovoj točki toponomastičke analize postavlja pitanje mjesta aloglotskih utjecaja u hrvatskom krškom leksiku, njegove prostorne i vremenske distribucije. Ovo je pitanje oduvijek golicalo lingviste, a ni znanstvenici ostalih struka (osobito povijesti) nisu ostajali po strani. Naša istraživanja pokazuju da granica između romanskog i hrvatskog geografskog leksika nije pretežito kronološka, već pretežito prostorna. Naime, kada je riječ o geografskom leksiku na hrvatskim otocima, možemo sa sigurnošću ustvrditi da je leksik neobalnih konfiguracija, a osobito obradivih i obrađenih površina, pretežito hrvatski, dok je leksik obale i podmorja u značajnoj mjeri, ali ne potpuno, romanski.7 
Tipovi geografskih termina 
Letimičan pogled na toponomastički korpus kojim se u ovom radu služimo, otkriva nam dvije važne činjenice. Prva se odnosi na izrazito veliku zastupljenost toponimskih likova koji u sebi sadrže neki geografski pojam. Iako je riječ o četrdesetak različitih pojmova i njihovih varijanti, znatno više od polovine prikupljene toponomastičke građe pripada ovoj skupini. Osim zbog iznimne raznolikosti terena koja mora na adekvatan način biti terminološki zastupljena (jer smisao uvijek traži formu), razlog tome je vjerojatno i činjenica da su u građi zastupljeni i mnogobrojni tzv. "mikrotoponimi", tj. toponimi visokog stupnja deskriptivnosti (Dolac, Lokva, Potok, Brdo i sl.) koji, osim što imenuju referente, paralelno supostoje u sustavu i kao opće imenice u svakodnevnoj upotrebi. Takve jezične činjenice su u stvari na pola puta između imena i opće imenice koje, treba naglasiti, ipak u potpunosti (u dotičnoj jezičnoj zajednici) izvršavaju svoju toponomastičku funkciju. No, to je čisto lingvistički problem. Druga činjenica se odnosi na samu tipologiju krške terminologije u toponomastici. Općenito, te imenice možemo podijeliti u dvije glavne skupine. P. Šimunović ih naziva termini topographici i termini metaphorici.8 
Prvu skupinu čine standardizirani standardnojezični i/ili dijalektalni leksemi koji označavaju određene konfiguracije tla, a sami za sebe ili u kombinaciji s determinantom (posvojnim ili opisnim pridjevom) mogu funkcionirati i kao toponimi. Bez determinanta se na zadarskom otočju pojavljuju: arat, ukupno šest potvrda na Olibu, Silbi i Ižu, garma, ukupno devetnaest potvrda na Dugom otoku, Istu, Molatu, Premudi, Sestrunju, Silbi, Tunu i Zverincu, a sličnu zastupljenost imaju i ostali termini kao: brak/bruak/bračić, brig, dolac, draga/dražica, lokva/lokvanj/lokvica/lokvina, mandrać, njiva, pećina i brojni drugi. S determinantom se najčešće pojavljuju u kombinaciji: 
a) termin + posvojni pridjev od antroponima (osobno ime, titula): Krševanje polje, Stivanje polje, Begova njiva. 
b) termin + opisni pridjev: Vela punta, Suha punta, Debeli rat. 
7 Krivo bi bilo misliti da ovaj romanski element uključuje i talijanski u suvremenom smislu riječi. Ovdje je riječ o starijim romanskim slojevima. Više ih je prisutno, ali dva se mogu izlučiti kao konstanta: dalmatoromanski (stariji) i venecijanski (mlađi). Što se prostorne distribucije tiče vidi: Skračić, 2001, str. 115-125 8 Šimunović, 1986, str: 220 i 250 
162 
V. Skračić, A. Jurić: Krški leksik zadarske regije Geoadria, 9/2, 159-172, 2004. 
c) termin + lokativni determinant: Burnja prisika, Garbinja prisika, Druga garma, Treća garma. Podmorski referenti se najčešće prostorno određuju prema obližnjem kopne-nom susjedu; Brak o Škrevade, Bračić od Hripe, Mel o Lavdare itd. Po semantičkom kriteriju, termini topographici u toponimiji možemo podijeliti na: 
a) termine koji se odnose na sastav tla (najčešće distinkcija kamen/zemlja): brus, griža, gruh, kamen, liha, pesak, lug, stenica, sabun; 
b) termine koji se odnose na izgled referenta: dolac, vrh, brdo, pećina, vala; c) termine koji se odnose na privrednu važnost referenta: ograda, njiva, krč, nerezina, polje; 
d) termini koji upućuju na blizinu vode (Vrlo važna toponomastička kategorija. Vidi: hidronimi). 
Postupak imenovanja referenta usporedbom po sličnosti (similaritet) s nekim izvan-geografskim, a ponekad i potpuno apstraktnim pojmom vrlo je čest u toponomastici. Ponekad jedna prikladno odabrana metafora o izgledu i kvaliteti referenta može reći više nego stotinu riječi (Gladuša za 'neplodna, škrta zemlja', Grlić za 'uski prolaz' i sl.) pa su zbog svoje ekspresivnosti omiljen i čest izbor imenodavaca. Druga skupina geografskih pojmova (termini metaphorici) samo je jedan dio vrlo bogatoga toponomastičkog korpusa metaforičkog postanja.9 U ovu skupinu ubrojit ćemo samo one metafore koje su dovoljno učestale u toponimiji da bi i u leksiku lokalnog govora mogle biti opće geografske imenice. Drugim riječima, samo one koje su u dovoljnoj mjeri leksikalizirane, iako je oštru granicu ponekad vrlo teško postaviti. Detaljniji popis metafora u zadarskoj otočnoj toponimiji nalazi se u petom poglavlju. Ovdje ćemo ih najprije pokušati klasificirati po semantičkim kriterijima. 
Predmet usporedbe najvećeg broja metaforičkih termina su pojmovi vezani uz svakodnevni život. Nepresušno vrelo takvih usporedbi su dijelovi ljudskog tijela, tzv. antropomorfne metafore, te razni predmeti i artefakti iz svakodnevnog života koje ujedno čine i najbrojniju skupinu. Osim njih, kao metafore se također pojavljuju i neki apstraktni pojmovi, rodbinske veze i sl. 
a) dijelovi tijela: glavica, grba, čelo, kuk, 'uzvisina, brdo', bok, nozdra, nožica 'uvala'; grlić, usta, ždrilo, 'suženje, tjesnac', hrbat, rebra, obrva, pleća, 'ravniji dio podnožja brda', rilo, gubac, zaik, zub, 'poluotok, izduženi teren'; 
b) predmeti iz svakodnevne upotrebe: barilo, badanj, funestruala, 'šupljina, rupa u terenu', taljurić, pohljib, 'manji otočić', ražanj, lopata, ključić, škrevada, šilo, 'poluotok'; 
c) atrefakti: fortica, grobak, šupe, konoba, 'manja ili veća rupa u kamenu, pećina'' kažun, 'ribarska pošta', most, zvonik, 'nagomilano kamenje', paramida, 'vrh', skale, 'stepenast teren'; 
d) apstraktni pojam: Gladuša, 'loša zemlja', Starčić 'dobra zemlja' Lupeška, Tatinja 'skrovita uvala'; 
e) rodbinski odnosi: Mamica, 'dobra ribarska pošta', Sestrice, Brati, Bratomir, 'prostorno bliski referenti', Did, Baba, Starčić i sl. 
Lista toponima/topografskih termina metaforičnog postanja ovim nije ni izbliza zatvorena. Mnoge metafore nisu sasvim recentna tvorba. Neke od njih (aloglotske, 
9 Mnoge "toponomastičke metafore" se u korpusu pojavljuju samo jednom ili dva puta pa ih ne možemo tretirati kao topografske imenice (Sestrica, Gaćice, Kašun). Njihova motivacija je trenutačna, spontana i jedinstvena, tj. imenice koje se u njima pojavljuju nisu, u lokalnom govoru imenodavaca, dio standardizirane geografske terminologije, već izdvojen slučaj. 
163 
V. Skračić, A. Jurić: Krški leksik zadarske regije Geoadria, 9/2, 159-172, 2004. 
najčešće romanske, vidi 5. poglavlje) vrlo su se rano leksikalizirale i ušle u svakodnevnu upotrebu pa su u hrvatski sustav integrirane naknadnim prevođenjem (semantički kalk) ili samo fonetskom adaptacijom. 
Krški leksik XIV. i XV. stoljeća 
Krški leksik zadarske regije XIV. i XV. stoljeća nije zabilježen u oblicima u kojima će se ovdje o njemu raspravljati. Naime, sve potvrde koje donosimo, uzete su - kako je već kazano - iz arhivske građe. Riječ je o u to doba već formiranim toponimima, a to znači, s obzirom na to da svi toponimi nastaju od općih imenica, o jeziku kojim su hrvatski doseljenici govorili kada su došli u zadarsko zaleđe. To se ogleda, s jedne strane, u velikom broju panslavenskih leksema u toponimskim likovima (laz, kus, sad, teg, luka, draga), i s druge, u nekim strogo jezičnim crtama ovoga leksika: izostanak fonema /đ/, čakavske ekavske tvorbe, danas prisutne samo na otocima (Pesak), itd. 
Toponimi iz ovoga ranog razdoblja mogu se razvrstati u nekoliko semantičkih i jezičnih skupina. S obzirom da je riječ o geografiji, ograničit ćemo se u ovom prikazu samo na one toponomastičke riječi koje su motivirane izgledom i sadržajem referenta (geografske konfiguracije), bilo da je riječ o konkretnom prenošenju sadržaja, bilo da je riječ o metafori, te na hidronime. 
Geonimi U ovakvoj sistematizaciji prvu skupinu predstavljaju oni oblici čiji je poticaj u nastajanju došao iz izgleda i sadržaja referenta, imenovane stvari, kako se to još kaže u onomastičkoj terminologiji, a to bi bili: brus (potvrđen u imenu sela Bruška10), dolac (lokaliteti i pov. sela Dolac, Dolčine, Dolci, Dolčane, Dolinje ), draga (povijesno selo11 Draževac, današnje selo Drage na kopnu, Martinja Draga, Rava), draženica (danas uvala u Zadru), dugača (lokalitet Dugaca), gaj 'šuma' (lokaliteti Gaić, selo Nadin i Gaic, pov. selo Drenovac), garma 'strma uvalica, procjep u obalnoj stijeni' (brojni lokaliteti na zadarskom priobalju i otocima, lokalitet u selu Pašman), gaz 'plitko mjesto u moru' (danas uvala Gaženica), gladuša (više lokaliteta u Zadru i na otocima i pov. selo Gladuše), gnjoj12 (lokalitet Gnjoišćina, selo Kukljica), griža 'kamen' (pov. selo Grižanšćina, lokalitet Grišini na Ugljanu), gruda (lokalitet u pov. selu Starošane), gruh 'sitno kršje' 
10 Povijesni toponimski likovi iz dokumenata ne navode se u izvornim grafijama, jer su one često raznolike i vrlo brojne, osobito kada je neki od fonema palatal za koji latinski sustav nije imao grafema. Navode se u transliteriranim oblicima u suvremeni jezik, a kada je riječ o još uvijek poznatim toponimima, onda onako kako su prihvaćeni u današnjoj upotrebi. 11 Pojam povijesno selo označava manje aglomeracije za koje se u dokumentima iz istoga doba još koristi hrvatski termin vas i romanski villa. Često i za iste aglomeracije. Po svojim obilježjima to svakako nije selo u današnjem smislu riječi. Najčešće je u pitanju samo jedna ili nekoliko obitelji. To se vidi i iz toga što veliki broj sela duguje svoje ime prezimenu ili imenu vlasnika ili korisnika (Artikovo selo, Belina vas, Kožina vas, Raduhova vas...) No, u radu nije riječ o takvim toponimima, pa ih ostavljamo po strani. 12 Navedeni geografski termini mogli bi se definirati i kao: a) ekonomski geografski (gnjoj, krč, miljac, njiva, polje, poljica, razboj ), b) biogeografski (lug, lužje), c) antropogeni geografski pojam (vas). 
164 
V. Skračić, A. Jurić: Krški leksik zadarske regije Geoadria, 9/2, 159-172, 2004. 
(pov. selo Grusi, lokalitet Grušine u Bibinjama i Grusi na Pašmanu), jama (lokaliteti Jamenica, Jamina, Seslavića jama,) kam, kamen (pov. selo Kamenjane i brojne jame i jamine na otocima Ugljanu i Pašmanu), kamenica (lokaliteti Kamenica u Diklu i Dragovama), klanac (lokalitet, selo Banj i Ugljan), krč 'iskrčeni teren' (pov. selo Krči, vrh Krševac, Sale), krug 'kamen koji se drži za tlo' (vjerojatno isto što i gruh), laz 'prolaz, obradivi tereni' (loklaitet Uzlazje u pov. selu Mahurci, Nalazine u Nadinu, lokalitet Laz na Ižu, Pašmanu i Ugljanu. Često ide s posvojnim pridjevom izvedenim od imena ili titule vlasnika; Biskupova laz na Dugom otoku, Poljizov laz i Stamorovi lazi na Olibu), liha 'obrađeni komad zemlje' (sela Lišane Ostrovičke i Lišane Tinjske), lug, lužje (lokalitet Lug u povijesnom selu Drenovac) luka 'zemljište' (lokaliteti u pov. selima Sušanj, Dupčane i Čerinci, komitat Luka), melj/mel 'zemlja i prah', 'plodna zemlja' (pov. selo Miljača), miljac 'zemljište na kojemu se živi' (pov. selo Miljača), mramor (lokalitet Mramor, pov. selo Praskvić), nerezina 'neplodno zemljište' (lokaliteti u selima Petrčane, Kale i Bokanjac), njiva (Zavonjine njive na Dugom otoku, Bela njiva na Sestrunju, Njivice na Istu) obrov (pov. selo Obrovac kod Nina i današnji Obrovac), oranje (lokalitet u selu Podbrđane), pećina (likovi Peć, Pećina i Pećine vrlo su česti toponimi na zadarskim otocima. Nerijetko se upotrebljava i metaforički za imenovanje kamenitih terena i vrhova), pesak (pov. selo Pešćenice, Pešćeni rat, Iž), plasa 'komad obradive zemlje' (lokalitet u selima Sikovo, Nadin, Mogorova Dubrava i Blato), pod 'blaga kosina u podnožju uzvisine' (selo Podi), podanak (lokalitet Podanci u pov. selu Kamenjane), poljana (lokaliteti Poljane u selu Murvica i Kale), polje (lokalitet Polje u selu Polišane, Upolje u pov. selu Praskvić, Arnjevo polje na Dugom otoku), poljice (selo Poljica), prah 'vrsta zemlje' (lokalitet Prahulje u Ninu), prašina 'zemlja' (lokalitet Prašine, pov. selo Kolmanje), rov (lokaliteti Rovja i Rovinje u Zadru), rat/arat 'rt, poluotok' (Oštri rat, lokalitet u Zadru, Karnac rat, Sveti Petar, Paladinji rat, Dugi otok, Pešćeni rat, Iž), rasoha, 'razdijeljen na dvije strane uvale, dolca ili obale rijeke' (lokaliteti Rasohača, Rasokač, Rasuhača, Grandova rašhača i Rašovač na Dugom otoku), razboj 'nanovo iskrčena zemlja' (lokalitet blizu Grada), rupa (selo Rupa), sabun/salbun 'pijesak' (uvala Salbuša kraj sela Kukljica na Ugljanu), stenica/stinica (pov. selo Stenice), škrila 'pločasti kamen' (pov. selo Škril, lokalitet u Salima), špilja (lokalitet Spiljenice pov. selo Kopralj), teg 'komad zemlje' (selo Pristeg), vas, 'selo' (Oporavića vas i Rozivasi pov. sela na Ižu), vlaka 'udolina, komad zemlje' (lokalitet Vlačica u selu Lukoran na Ugljanu), zgon (lokaliteti u pov. selima Perljane, Drenovac i Podbrđane te Murvica i Bokanjac), ždrilo 'uski prolaz' (kanal između Pašmana i Ugljana).13 
Oronimi Drugu skupinu toponomastičkih leksema čine oronimi, dakle jezični oblici kojima se označavaju uzvisine u najširem smislu ove riječi. I ove bi se sadržaje moglo podijeliti u više skupina, no za ovu priliku posebno ćemo opisati samo onu koja se odnosi na uzvisine strateškog značenja. U temeljnoj se skupini, dakle, nalaze ovi oblici: brdo/berdo/bardo (pov. selo Brda kod Bokanjca), berce 'manje brdo' (lokalitet, povijesno selo Terčica), brig (lokalitet Nin, te lokaliteti u povijesnim selima Prljane i Visočane, a 
13 Ovom popisu pripadali bi po logici sadržaja i romanski leksemi, ali o njima ovdje nije riječ: Ortus, Pratum, Punta, Scopulus, Scala, Terra ferma, Vallis ... 
165 
V. Skračić, A. Jurić: Krški leksik zadarske regije Geoadria, 9/2, 159-172, 2004. 
vjerojatno i ime sela Briševo), čelo, 'brdo' (Čelinjak, brdo, vrh na Dugom otoku), gora/gorica (lokaliteti u selu Mogorova Dubrava i Nin, te sela Kačina Gorica kod Suhovara i Gorica), hum 'brdo' (pov. selo Zahum, Hum, brdo na Pašmanu), hripa14 'veća ili manja stijena, manji vrh' (lokalitet, selo Rogovo), kuk 'stjenoviti vrh, predio' (lokalitet Kuk na Dugom otoku, Kučina na Ravi), privlaka 'najuži dio poluotoka' (selo Privlaka), vis (selo Visočana i pov. selo Viševica kod Petrčana), omiš, 'stijena ili manje brdo' (Dugi otok, Premuda i Pašman), oštro (selo Oštrovica, Oštrak, vrh na Molatu)15, vrhovina (lokalitet Varhovina u selu Crno, Vršina u selu Banj). Mnogi polazni metaforički oblici za uzvisine su se toliko semantički izlizali da ih danas doživljavamo kao obične geografske termine gotovo nultog stupnja ekspresivnosti. Takvi su u višoj i manjoj mjeri: glava i glavica, čelo, grba i grlo, svi potvrđeni u dokumentima kao toponimski likovi (Nozdarska glavica na Sestrunju, Glavičina i današnje selo Zaglav na Dugom otoku, Čelinjak i Zaglavić na Ižu, Grlić na Zverincu te brojni referenti potvrđeni pod imenom Garba, Garbica, Garbin i sl.). 
U posebnu skupinu idu brda s osobitom namjenom, to jest ona koja su tako postavljena u prostoru da s njih može dobro motriti ili čuvati okolica brda: od glagolske osnove zre-ti potvrđeni su oblici Ozrinj, Zrinj Vozrinj, od imenice straža oblici Stražica, Stražišća, od glagola čekati: Čekanje, Čakanje, Zacagne, Čakati, možda Čakavci, te romanski oblici: Custodia, Gvaricija, Gvardicija, Liguardo. 
Hidronimi Osobito mjesto u postupku naseljavanja novih prostora zauzima voda i tereni uz vodu. Voda, tako rijetka na krškoj površini, ili upravo zbog toga, dala je bezbroj povoda za nova imenovanja. Toliko je važno da se izvorna riječ za vodu upotrijebi u lokalnom idiomu da je bilježnici ne prevode i onda kada to mogu,16 a budući da je riječ o dokumentima pravne naravi (oporukama, kupoprodajnim ugovorima, darovnicama...), takva se pedantnost može i shvatiti. 
Oblici su sljedeći: aranj, 'voda' (Aranj, Rava) blato (selo Blato kod Bokanjca i lokalitet Blato kod Nadina), blaće 'blato' (lokaliteti u pov. selima Praskvić i Čudomiršćina), brod, metafora sa značenjem 'na vodi' (potok Babin brod, pov. selo Grusi i Brodac, prijelaz preko potoka u selu Rupalj), bubanj, čest naziv za 'studenac' (pov. selo Bubnjane), butina (lokalitet u Nadinu i selu Zablaće kod Vranskog jezera, četvrt u Murteru), jadro (voda u selima Nadin, Crno i Slivnica, lokalitet Jadrice u pov. selu Miljača), jezero (Jezeršćina u pov. selu Komorci, selo Jezera na Murteru), 
14 Iako nam točno značenje ove geografske imenice (kao ni za gripa/hripa/fripa) nije poznato, prema čestotnosti pojavljivanja na istočnoj obali Jadrana gotovo sa sigurnošću možemo reći da se u nekom supstratskom idiomu odnosila na stjenovita uzvišenja i slične kamenite referente. U prilog tome svakako ide i velika starost pojma. Skok pretpostavlja predromanski, ilirski, leksički ostatak almissa (Skok, 1971, vol. I, str: 618-619 i vol. III, str: 305) koji jamči da se radi o vrlo važnom i u prostoru vidljivom referentu. 15 Skok u obliku ostr(ov), vidi ostrvo što bi trebalo korespondirati s toponimskim likovima tipa otok (Otočac, Otok...). Čini se, međutim, da nije u pravu, jer se prostorna distribucija likova otok i ostrvo ne poklapa s njegovom tezom. Vidi: Skok, 1950, str: 46, 189, 221 i 247; i Šimunović, 1986, str. 94 16 Zato izvornu hrvatsku riječ stavljaju u latinsku paradigmu padeža: npr. akuzativ od potok je potocam... 
166 
V. Skračić, A. Jurić: Krški leksik zadarske regije Geoadria, 9/2, 159-172, 2004. 
karan/karnica 'voda' (lokalitet Karanac rat, selo Krmčina, selo Karnica (danas Krneza), kaška 'glib' (lokalitet između sela Vrbice i Rogova), lokva (sela Bubnjane, Rogovo i Vrbica, bunar u Varoši u Zadru, Lokva, Rava), lokvenjak (voda u Nadinu), otočac 'otok' (lokalitet u selu Rupalj), pišć 'onomatopeja za vodu' (Pišćalka selo Praskvić, Pišćevica selo Ljuba, Pišćevice selo Poličnik), potok (u dokumentima potvrđen jedino kao opća imenica), sliv (selo Slivnica17) , slat (Zlato polje selo Sikovo, Zlatopolje selo Račica, pov. selo Slati Varech, i lokalitet Slotno polje na Dugom otoku)18, stubalj (studenac u selu Stubalj), šipnata 'voda' (Šipnata, Rava), trubalj (studenac u selu Kamenjane), voda (Vodanišća, dvor u Zadru, Vodišina, lokalitet u Kukljici, Vodanje i Vodenjak, lokaliteti na Ižu), vrutak (lokalitet u selu Biljane), vrulja (lokalitet u selu Perljane), zdenac (lokalitet, selo Bokanjac). 
Osobito mjesto u ovom pregledu trebalo bi s obzirom na važnost sadržaja pripasti hidronimu Vrana čije ime neki povezuju s ornitonimom vrana (Corvus cornix), a bilježnički ga spisi navode kao Aurana, Aurane na više mjesta. Mi smo na drugom mjestu19 izrazili sumnju u ovo etimološko rješenje jer se čini nevjerojatnim da se dva najveća jezera u krškom predjelu povezuju s relativno recentnim jezičnim oblikom. Imena velikih voda redovito su stara, predhrvatska. Na zadarskom prostoru potvrđeno je četrdesetak hidronimnih likova s osnovom aranj i varijantama,20 neki i sa sraštenim prijedlogom v/va, danas u, te metatezama ar / ra, pa s obzirom na važnost hidronima i na temelju toga vjerojatno rano imenovanje, i dalje ostajemo pri tvrdnji da se ovaj oblik ne bi trebao izvoditi iz naziva za pticu. 
Ovom popisu bi u nekom drugom kontekstu analize svakako trebalo pridodati i romanske riječi potvrđene za vodu i terene uz vodu kao što su Flumen 'rijeka', Fons 'izvor', Canal 'kanal', Fontana 'česma' Lacus 'bara, jezero', Pisina 'bazen s vodom', Puteus 'studenac', Rivus i Rigus ' potok'. 
Suvremena građa 
Ova je građa, kako je već naznačeno, prikupljena na zadarskim otocima i u Kornatima, te samo djelomično na zadarskom kopnu, budući da suvremena toponomastička istraživanja na ovom prostoru nisu za sada provedena. Da ne bismo opterećivali rad s beskrajnim navođenjima, ovaj ćemo prikaz strukturirati bez inače prijeko potrebnih ubikacija referenata, budući da su podatci koji se navode uzeti iz objavljenih knjiga ili znanstvenih radova21 u kojima su ubicirani. Svi leksemi potvrđeni su u toponimskim likovima i iz njih su izvedeni, a navode se u jednom zajedničkom obliku za sve varijante u kojima su potvrđeni u anketama na terenu: Tako oblik bok vrijedi za 
17 Ovdje postoji mogućnost, s obzirom na tešku identifikaciju grafema, da je riječ o fonemu /m/, pa bi onda bila riječ o Slimnici, što bi isključilo «vodnu» motivaciju. No, na fonetskom planu zamjena /m/ za /v/ ispred /n/ je česta pojava. 18 Osnova slat je postulirana na temelju brojnih ponavljanja u toponimskim osnovama, a koje se formalno, paretimološki, povezuju sa sadržajem 'zlato'. Tako su po našem mišljenju vrlo vjerojatni hidronimi (povijesni i suvremeni): Zlobnica, Zlosela, Zlarin, Zlošane, Zlatna luka i Zlatni vrh (Dugi o.) te brojne Slatine na zadarskim otocima i drugdje. 19 Skračić, 1998, str. 221-235 20 Filipi, 1984, str. 111-156 i Skračić, 1996 21 Skračić, 1996, 1987, str. 17-218 i 1995, str. 45-69 167 
V. Skračić, A. Jurić: Krški leksik zadarske regije Geoadria, 9/2, 159-172, 2004. 
Bočac, Bočić, Bojci, Pribok, itd. Hrvatski leksemi odvojeni su od romanskih, uz ostalo i zbog toga da se bolje percipira odnos dvaju utjecaja u imenovanju te distribucija slavenskog i romanskog elementa u prostoru. 
Geografske konfiguracije, hrvatski oblici 
Ova je klasa geografskih leksema najbrojnija i najzastupljenija u toponimiji: Babuj 'okrugli kamen' bok, brdo, brig 'mali vrh', celina 'dio zemljišta', draga, gora, greben, hrt, jama, jaz, klanac 'udolina, prirodni put', kljis 'strmo brdo', kus 'komad zemlje', luka, more, mel 'pijesak', njiva, obala, otok, progon/pargon 'prolaz', peć/pec 'spilja', pećina, prisika/prisik/prislig, piljac 'kamenčić', plana, 'neplodna zemlja', planka, podanak 'zemljište u podnožju', procip, pudarica 'uzdignuto mjesto, vrh', put, rapa 'jama' rt/rat/arat, rub 'strimo podmorje', rudina 'livada', rupa, stiza/staza, strana, struga, 'prolaz' šip 'plitko mjesto', špilja, šupa, teg 'dio zemljišta', tesan/tisno 'morski prolaz', trešej 'udolina između dva vrha', vrh/varh, vrhovina, vrta(l), zaglav 'izdužen poluotok', zgon 'mjesto za saginjanje' 
Geografske konfiguracije, predromanski i romanski oblici 
U ovu skupinu možemo svrstati i one oblike koji su dokazano predromanski (grčki, praindoeuropski, a neki možda čak i predindoeuropski), a koji su do nas došli integrirani u romanski toponomastički sloj, bilo da su se njemu fonološki prilagodili ili da su do nas došli u svom izvornom indoeuropskom obliku. Takvih je leksema vrlo malo i najčešće se odnose na "osnovne elemente" (voda, kamen, prolaz) u reljefu. Druga velika skupina su mletački leksemi koji se gotovo u pravilu odnose na referente koji se dotiču mora. Ovu skupinu čine: Banda 'strana', brak 'podmorska uzvisina', buža 'rupa', garma 'strma uvalica', grota 'škrapa', hripa/hrica 'kamenit predjel', kanelet 'pličina', kanižela 'pličina', konal, linga 'plitko mjesto', madrać 'uvala, lučica', omiš 'vrh', porat 'pristanište', plat 'ravno mjesto', punta 'rt', pošta 'mjesto za lov u podmorju' sika/seka 'plitko mjesto ili otočić', stret/štret 'morski prolaz', škanj, škar/šker 'niska obala', školj 'mali otok', škrovada 'izdužen poluotok s glavicom', vabis 'strmo podmorje', vala 'luka', žal, žaplo 'morski prolaz'. 
Sastav i izgled tla, hrvatski oblici 
Velika većina hrvatskih leksema u toponimiji se odnosi na kopnene reljefne oblike i posebno na samo tlo jer je kopno bilo primarna gospodarska orijentacija novonaseljenih Hrvata. Leksemi su: Bel/bil, beljavka, brus, crljen/crven, gar 'opaljeno zemljište', glib 'blato', gol 'bez vegetacije', griža 'kamen', gruh/krug 'kamen koji se drži za podlogu', ilo 'ilovača', kal 'blato', kamen, krš, ljut, mulj, paržina 'krupniji pijesak', pesak, plasa 'dobra zemlja u polju', ploča, prag 'nagli prijelaz plitko-duboko', prašak, skras 'krš', skrača 'škrapa', stena, škrila, šupjak 'probušen kamen', oštar, pelav 'gol bez biljnog pokrova', pisan 'mjestimično pokriven vegetacijom', pliš 'bez flore', rus 'crven', suh 'bez biljnog pokrova, nizak, plitak', tust 'debela zemlja', žarvanj 'kamen'. 
168 
V. Skračić, A. Jurić: Krški leksik zadarske regije Geoadria, 9/2, 159-172, 2004. 
Sastav i izgled tla, predromanski i romanski i ostali oblici 
Ova je skupina, potisnuta hrvatskim oblicima, svedena na nekoliko najosnovnijih leksema: fang 'mulj', petra 'kamen', krbun 'izgoren, opaljen', plat 'ravan', sabun 'pijesak', skalja/škalja 'sitno kamenje', tale 'zemljište', tubolj, tuf 'crvena zemlja'. 
Metaforički oblici, hrvatski 
Leksikalizirane metafore jesu: glava, grba/garba, kuk, lebro/rebro, plovac, vrata, zaglav i ždrilo. 
Ostale metafore su na različitim stupnjevima toponimizacije, a mnoge od njih se još uvijek percipiraju kao apelativi: badanj, bačva, bičva, brk, brod, čaša, drvo, gaćice, greda 'prijelaz plitko-duboko u moru', grlo, grob, hljib 'otok okrugla oblika', hrbat, hrnjav, guća, 'potkošulja s rukavima', kabao, kita, klobuk, kljun, ključ, korito, kosir, košulja, kotao, kruna, lopata, lopar, metla, misec, nozdra, obruč, obrva, oltar, perna/perla, pizda, pleće, rakno, rasoha, ražanj, rep, rilo, ruka, rukav, soba, soha, stol, stopa, striha, šator, šilo, škare, usta, zaik(jezik), zub, zvono. 
Metaforički oblici, romanski 
Treba reći da su mnogi od ovih leksema samo etimološki romanski, tj. u potpunosti su integrirani u hrvatski/čakavski leksik pa ih možemo smatrati našima: bandira 'zastava', barilo 'manja bačva', batel 'mali brod', bisaga, 'otok s dva vrha', funestra 'prozor', galija 'starinski brod na vesla', gruja 'dizalica', gundula 'mali brodić', kabel, kandela 'svjetiljka', kantinada 'kocka šećera', kašun 'sanduk', katrida 'stolica', kogul 'vrećasti dio povlačne mreže', kolona 'stupić za privez broda', konoba, lancun 'plahta', lastra 'prozorsko staklo', murtar 'okrugla kamenica', pane 'kruh', parsura 'tava', skala, stramac 'madrac', šperun 'motka na provi leuta', škrima 'mač', taljur, tinda. 
Hidronimi Ova kategorija zaslužuje posebno mjesto zbog nekoliko prastarih prežitaka: Aranj 'mjesto s vodom', bara, blato, bunar, griblja 'mali kanal s vodom', jadro 'mjesto s vodom', jaruga, jezero, kal, karnica 'mjesto s vodom', lokanj/lokvanj, lokva, mljaka, pišć 'onomatopeja za vodu', ponikva 'jama s vodom', točilo 'mjesto kojim teče voda', rika, šepurina, šipnata 'izvor vode', voda, vrulja, vrutak, zdenac. 
Zaključak Krški leksik zadarskog zaleđa i zadarskih otoka iznimno je dobro potvrđen u toponomastičkoj građi, arhivskoj ili suvremenoj, svejedno. Ukupni broj potvrda s kojima raspolažemo, nerazmjerno je veći od broja potvrda navedenih u ovom radu zato što smo 
169 
V. Skračić, A. Jurić: Krški leksik zadarske regije Geoadria, 9/2, 159-172, 2004. 
mnoga evidentna ponavljanja ispustili.22 Na drugoj pak strani sasvim je sigurno da rad ne donosi sve krške lekseme koji se nalaze u zadarskim toponimskim likovima, jer takav popis, barem za sada, jednostavno nije moguće sačiniti. Naime, s jedne strane, golema prostranstva, kopnena i otočna, još nisu terenski obrađena, a s druge, veliki dio arhivske građe još nije dostupan široj znanstvenoj javnosti.23 Objektivna je činjenica da ovako heterogene toponimske likove – s bezbroj različitih grafija kada se odnose na povijesne i s bezbroj različitih govornih realizacija kada je riječ o suvremenima, nije lako ustrojiti. Svaka je klasifikacija po definiciji arbitrarna. Ipak, ono što se može bez sumnje iščitati iz ovih navoda, moglo bi se svesti u nekoliko konstatacija. 
Prvo što svakako treba uzeti na znanje, iako se to može smatrati subjektivnom procjenom autora, jest da geografska, konkretno krška, istraživanja trebaju ići pod ruku s lingvističkima, jer je potpuno sigurno da se mnogi geografski termini iz ovih popisa ne nalaze ni u najboljim geografskim radovima objavljenim o ovoj temi.24 Karakteristika je onomastike i konkretno toponomastike da često služi kao znanost pomoćnica arheologiji, povijesti, geografiji, kartografiji, i drugima a to znači da bi suradnja između onomastičara i geografa trebala biti sadržajnija. Golemi bi bio interes, s obzirom na svu našu prirodnu raznolikost, osobito kršku, da se uspostavi pouzdan leksikon, kako povijesnih tako i suvremenih geografskih termina. Na ovom je polju veliku prazninu popunio Geografski rječnik A. Cvitanovića, no to bi trebala biti drugačija vrsta priručnika. 
Drugo, na planu kronologije imenovanja, ova građa pokazuje neke zanimljivosti o kojim smo također pisali u više navrata, a za ovu priliku ustanovit ćemo da krški leksik pouzdano skriva mnoge stare termine kojima još uvijek ne znamo značenje, budući nam nije poznat jezik u kojemu su nastajali. No, ti termini kao što su aranj, garma, hripa, omiš, osnova skr- danas su dio hrvatskog krškog leksika, štoviše, dio hrvatskog jezika, o čemu se rijetko vodi računa. 
Kada je riječ o prisutnosti romanskog i hrvatskog elementa u leksiku, treba ponoviti ono što je već kazano ili naznačeno: stari je leksik pretežito hrvatski, bio on na kopnu ili na otocima. Leksik iz kasnijih razdoblja u zaleđu je i dalje hrvatski, s nekim kasnijim relativno beznačajnim utjecajima (venecijanski, vlaški, turski, srpski), a na otocima pod golemim pritiskom venecijanskog, osobito onaj njegov dio koji se odnosi na geografske konfiguracija na obali, moru i u podmorju. Dio koji se nalazi u unutrašnjosti otoka i na obradivim površinama nije izvrgnut romanskom pritisku i gotvo je isklučivo hrvatski. Treće, metaforički su oblici također rezultat protoka vremena. Starija jezična stanja pokazuju mnogo manje interesa za ovakav tip imenovanja. Očito je riječ o inicijalnim procesima u imenovanju gdje se traži maksimalna preciznost. U kasnijim epohama, metafora je sve više, kako hrvatskih tako i venecijanskih. Neke su se toliko udomaćile da su se potpuno leksikalizirale, što znači pretvorile u riječi s novim općim značenjem (glavica = mali vrh). 
22 Razumije se da su i ponavljanja leksičkih formi i/ili njihova odsutnost znak nečega, nečega socio- geografskog, a što se na ovaj ili onaj način odražava na jezičnom planu – u toponimskim likovima (imenima). Ovaj se rad, međutim, ne bavi tim pitanjima. 23 Broj objavljenih dokumenata svakako je veći od ovoga koji nama služi kao predložak. No, za karakter ovoga pregleda sasvim je dostatan onaj broj koji je uzet u obzir. 24 Usporediti: Cvitanović, 2002. i osobito Roglić, 2004., str. 272-336 "Prilog hrvatskoj krškoj terminologiji". 
170 
V. Skračić, A. Jurić: Krški leksik zadarske regije Geoadria, 9/2, 159-172, 2004. 
LITERATURA 
CVITANOVIĆ, A. (2002.): Geografski rječnik, Hrvatsko geografsko društvo Zadar, Matica hrvatska, Filozofski fakultet u Zadru, Zadar. FILIPI, A. R. (1984.): Hidronimija zadarskih otoka, Onomastica jugoslavica, 11, Zagreb, 111-154. HILJE, E. (1994.): Prilog povijesnoj topografiji zadarskog otočja, Folia onomastica croatica, 3, Zagreb, 49-76. HILJE, E. Građa za toponimiju zadarske regije u XIV. i XV. stoljeću (rukopis) JURIŠIĆ, B. (1964.): Iz primorske toponimike zadarskog i šibenskog kraja, Pomorski zbornik, 2, Zadar, 985-1011. + dvije karte. ROGLIĆ, J. (2004.): Krš i njegovo značenje, sabrana djela, Geografsko društvo - Split, Hrvatsko geografsko društvo – Zadar, PMF, Zagreb – Geografski odsjek, Split- Zadar – Zagreb, 2004. SKOK, P. (1950.): Slavenstvo i romanstvo na jadranskim otocima, Jadranski institut JAZU, Zagreb. SKOK, P. (1971.): Etimologijski rječnik hrvatskoga ili srpskoga jezika, JAZU, Zagreb. SKRAČIĆ, V. (1987.): Toponimija kornatskog otočja, Onomastica Jugoslavica, XII, Zagreb, 17-218, dvije karte. SKRAČIĆ, V. (1988.): Toponimija kornatskog podmorja, Radovi Filozofskog fakulteta u Zadru, 27 (17), Zadar, 17-34. SKRAČIĆ, V. (1996.): Toponimija vanjskog i srednjeg niza zadarskih otoka, Književni krug Split /Matica hrvatska, ogranak Zadar. SKRAČIĆ, V. (1998.): Toponomastička građa Dugog otoka, Čakavska rič, XXVI, 1-2, Split, 5-24 (Split, 1998/1999). SKRAČIĆ, V. (1998.): Hidronimi na zadarskim otocima i zadarskom kopnu u XIV. i XV. stoljeću, Folia onomastica Croatica, 7, Zagreb, 221-236 (Zagreb, 1999/2000). SKRAČIĆ, V. (2001.): Distribuzione italo-croata di lessico toponomastico sulle isole zaratine, Atti del Convegno - Adriatico, un mare di storia, arte, cultura, Maroni, Ancona, 115-125 SKRAČIĆ, V. (2002.): Koje otoke označava Porfirogenetov Katautrebeno?, Folia onomastica croatica, 11, Zagreb, 189-202. ŠIMUNOVIĆ, P. (1972.): Toponimija otoka Brača, Brački zbornik, 10, Supetar. ŠIMUNOVIĆ, P. (1986.): Istočnojadranska toponimija, Logos, Split. 
RÉSUMÉ Vladimir Skračić, Ante Jurić: Terminologie karstique dans la region de Zadar 
L'espace physique que comprend la région de Zadar dans cette contribution est très diversifié. La richesse exceptionnelle en configurations géographiques (presque tous les types y sont présents, des sommet de la montagne aux haut-fonds sous-marins) se manifeste de façon eclatante dans le lexique des parlers locaux et notamment dans les noms de lieux. Les auteurs cherchent à exposer et à systématiser de manière claire la términologie karstique faisant partie du corpus toponymique de l'arrière-pays, de la côte et des îles de la région de Zadar, hystorique et contemporain. L'analyse historique des noms est fondé sur le corpus toponomastique, inédit, du XIVe et XVe siècle. recueilli par E. Hilje, et l'analyse synchronique des résultats des recherches personnelles menées sur les îles et publiées dans les monographies sur les îles de Zadar et de Kornati. Une attention toute particulière est accordée, d'un côté, à la systématisation sémantique et motivationnelle du corpus, et de l'autre, à une répartition des termes selon la typologie des référents (géonymes, oronymes, hydronymes), à la classification typologique d'après le caractère lexical des termes (terminologie géographique "descriptive", métaphore), la stratification diachronique (couche préromane, romane et slave). 
171 
V. Skračić, A. Jurić: Krški leksik zadarske regije Geoadria, 9/2, 159-172, 2004. 
Un des principaux objectifs principal de cette contribution est de promouvoir la recherche interdisciplinaire et, en même temps, de faire valoir que la toponomastique soit une discipline auxiliaire d'un grand nombre de sciences, la géographie comprise. 
SUMMARY Vladimir Skračić, Ante Jurić: Karst terminology of Zadar region 
The research area of this paper, defined as Zadar region, is much differentiated from geomorphological point of view. Such variety of referential types (including almost all known types of relief forms, from mountain peak to submarine ridge) is much reflected in the lexicon of local speeches, particularly in toponymy. The authors present and give a systematic preview of karst nomenclature, which has been comprised in toponymy of Zadar hinterland, coastal area and islands throughout history. The historical analysis has been based on unpublished toponomastic materials from 14th and 15th century written by E. Hilje. On the other hand, the contemporary analysis is the result of the authors’ field research, published in monographs on Zadar and Kornati Islands. 
Particular attention has been given to semantic and motivational systematization of the materials, classification of terms according to referential types (geonyms, oronyms, hydronyms), classification according to lexical status (standardized geographical terminology and metaphors) and according to diachronic stratification (pre-Roman, Roman and Croatian strata). 
The authors pointed out that interdisciplinary research should be more promoted and accordingly, toponomastics has its position in many sciences, not only in geography. 
172