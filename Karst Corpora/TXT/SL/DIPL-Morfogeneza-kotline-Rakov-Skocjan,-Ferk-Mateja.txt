V diplomskem delu obravnavam morfogenezo kotline Rakov Škocjan. Kot kotlino Rakov Škocjan sem opredelila širšo poglobitev v manjši kraški uravnavi, ki je sestavljena iz doline Raka in kotanje v Podbojevem lazu. V pobočjih kotline so oblikovane živoskalne uravnave, ki nakazujejo na uravnavanje dna kotline na višjih nadmorskih višinah in postopen razvoj ter preoblikovanje s površinsko tekočo vodo. Namen dela je bil detajlno proučiti površinske in podzemne kraške oblike v kotlini Rakov Škocjan, ki kažejo na razvoj kotline v preteklih razvojnih fazah. Proučevanje je temeljilo na podrobnem morfografskem kartiranju območja, zajemu morfometričnih podatkov proučevanih oblik, speleoloških analizah jam in laboratorijskih analizah ilovnatega sedimenta. Sinteza pridobljenih podatkov je pokazala, da je nastanek in razvoj kotline kompleksnejši, kot je bilo navedeno z dosedanjimi pojasnitvami v literaturi. Kotlina se je namreč oblikovala v več fazah, kot površinska kraška oblika, v katerih so se lokacije izvirov in ponorov spreminjale, kar je povzročilo izredno pestrost kraških pojavov na majhnem območju, čeprav se smeri pretakanja vode v širšem regionalnem smislu niso bistveno spreminjale. V diplomskem delu obravnavano območje, se nahaja v severozahodnem delu Notranjskega podolja. Leži med Planinskim, Unško-Rakovškim in Cerkniškim kraškim poljem ter Javorniki. Kotlina Rakov Škocjan je oblikovana na manjši kraški uravnavi na nadmorski višini okoli 600 metrov, dolgi približno 7 kilometrov in široki okoli 3 kilometre. Kotlina je dolga okoli 3,5 kilometrov in široka 1,5 kilometra. Obdajajo jo višje vzpetine; Cerovec ( 675 m) in Šukov grič (593 m) na severu, Rakovški grič (646 m) na vzhodu, Nesrečni grič (712 m) in Nadlišček (712 m) na jugu, Škocjanski grič (690 m) na zahodu ter Tolsti vrh (681 m) in Počivalnik (721 m) na severozahodu. Znotraj kotline Rakov Škocjan sta oblikovani dve kotanji. V jugovzhodnem delu je kraška dolina Raka, ki je okoli 1,5 kilometra dolga in 0,5 kilometra široka. Po relativno uravnanem dnu teče ponikalnica Rak, ki izvira iz Zelških jam (kat. št.: 576) in ponira v Tkalca jamo (kat. št.: 857) (Kataster jam JZS, 2009). V severozahodnem delu se nahaja kotanja s toponimom Podbojev laz. Dolga je približno 1 kilometer in 250 metrov široka. Dno kotanje je relativno uravnano, v njej se ne pojavlja površinsko tekoča ali stoječa voda. Kotlina Rakov Škocjan je v celoti oblikovana v apnencih kredne starosti. Na območju prevladuje vertikalni odtok avtigene vode in odnašanje snovi v raztopini. V kraškem podzemlju kotline in okolice je oblikovana dobro razvita poklinska prepustnost kraškega masiva, ki omogoča podzemno pretakanje vode. Kljub temu se v delu kotline, dolini Raka, pojavlja površinsko tekoča voda. Površinsko tekoči Rak se pojavlja v samo dva kilometra dolgem odseku kotline med izvirnimi Zelškimi jamami in ponorno Tkalca jamo, kar nakazuje na razpad plitvo pod površjem potekajočega jamskega sistema. Vendar so v pobočjih kotline Rakov Škocjan oblikovane živoskalne uravnave, ki nakazujejo na uravnavanje dna kotline na višjih nadmorskih višinah že v starejših razvojnih fazah. Prav tako se v kotlini nahajajo zapolnitve poplavne ilovice na višjih nadmorskih višinah, kot jih doseže najvišji piezometrični nivo v današnjih hidroloških razmerah. Namen diplomskega dela je bil, detajlno proučiti površinske kraške oblike v kotlini Rakov Škocjan in okolici, ki kažejo na razvoj kotline v preteklih razvojnih fazah. Namen je bil tudi, natančno proučiti podzemne kraške oblike, ki so bile oblikovane in preoblikovane v starejših razvojnih fazah kotline Rakov Škocjan. Cilj diplomskega dela je bil, ugotoviti, vzroke za nastanek kotline Rakov Škocjan in ugotoviti kako je potekal razvoj kotline od nastanka do današnje razvojne stopnje. Ugotoviti sem želela, kakšna je bila morfološka in hidrološka povezanost doline Raka in Podbojevega laza v preteklih razvojnih fazah kotline. Cilj diplome je bil tudi, ugotoviti, kakšne so bile hidrološke razmere v posameznih razvojnih fazah, v katerih se je oblikovala kotlina Rakov Škocjan in kako so se spreminjale smeri pretakanja vode. Želela sem identificirati procese in ugotoviti pogoje v katerih so se oblikovale živoskalne uravnave, ki so ohranjene v pobočjih kotline ter ugotoviti, kakšne so bile razmere v katerih so se sedimentirale ilovnate zapolnitve v posameznih delih obravnavanega območja. Ker se med jamami v vadozni coni pojavljajo tudi neaktivne vodne jame, sem želela ugotoviti, kakšna je bila njihova hidrološka funkcija, ko so še bile aktivne, in v kakšnih razmerah so bile preoblikovane. Na podlagi ciljev, ki sem si jih zastavila v diplomskem delu, sem postavila naslednje hipoteze: Hipoteza 1 Na nastanek in razvoj kotline je bistveno vplivala tektonika. Hipoteza 2 Kotanji, dolina Raka in Podbojev laz, sta že v preteklih razvojnih fazah bili morfološko ločeni, vendar s podzemnim pretakanjem hidrološko povezani. Hipoteza 3 V preteklih razvojnih fazah kotline, je piezometrični nivo segal do višjih nadmorskih višin. Hipoteza 4 Kotlina Rakov Škocjan se je razvijala s počasnim in enakomernim upadanjem piezometričnega nivoja. Hipoteza 5 Neaktivne vodne jame so v preteklih razvojnih fazah kotline, funkcionirale ločeno, kot pritočne ali odtočne jame, in niso fragmenti enotnega jamskega sistema. Hipoteza 6 Hidrološka funkcija kotline in smeri pretakanja vode, so se v preteklih razvojnih fazah kotline bistveno spreminjale. Hipoteza 7 Dolina Raka ni nastala s postopnim rušenjem jamskega rova nad aktivnim jamskim rovom, ampak se je že v preteklih razvojnih fazah kotline, oblikovalo uravnano dolinsko dno. Raziskava je obsegala podroben študij dosedanje literature o proučevanem območju, obravnavani problematiki in okoliškem krasu. Pregledana je bila vsa literatura o geomorfoloških značilnostih kotline Rakov Škocjan ter hidroloških, geoloških in hidrogeoloških značilnostih kotline in okoliških kraških polj. Študij je obsegal podrobno obravnavanje strokovne literature o sedimentologiji, mehanizmih oblikovanja in preoblikovanja posameznih kraških oblik in procesih uravnavanja na krasu. Pregledana je bila tudi vsa dokumentacija o jamah na proučevanem območju, ki je zbrana v Katastru jam Jamarske zveze Slovenije in v katastru jam Inštituta za raziskovanje krasa v Postojni. Osnovni terenski metodi proučevanja sta bili morfografsko kartiranje območja, ki sem ga izvedla na kartografski podlagi v merilu 1:5000, in zajem morfometričnih podatkov proučevanih oblik, ki je vključevala merjenje dolžin, naklonov in profilov izbranih odsekov. Morfometrična analiza je bila opravljena s pomočjo Suunto naklonomera in kompasa, laserskega merilca in merilnega traka dolžine 30 metrov. Terensko delo je obsegalo tudi speleološko analizo podzemnih kraških oblik. Detajlno so bili pregledani jamski objekti na proučevanem območju in analizirane primarne jamske oblike. Analizirane so bile velikosti in usmerjenost faset, ki kažejo osnovne značilnosti smeri in dinamike voda, ki so oblikovale in preoblikovale jamske rove. Na podlagi vzorcev ilovnatega sedimenta, pridobljenih v izbranih oblikah na površju in v jamah, so bile v laboratoriju izvedene petrografske analize, kjer se je ugotavljala mineraloška sestava peščene frakcije ilovnatega sedimenta z uporabo mikroskopa. Opravljene so bile tudi granulometrične analize. Pri njih se je ugotavljala tekstura sedimenta oziroma delež frakcije različnih velikostnih skupin, ki jih predstavljajo pesek, melj in glina. Frakcije sedimenta so bile razvrščene v velikostne skupine po Ameriški teksturni klasifikaciji. Deleži posameznih velikostnih skupin so bili določeni z mehanskimi analizami in s pomočjo Ameriškega teksturnega trikotnika razvrščeni v teksturne razrede. Na terenu je bila uporabljena kvalitativna mehanska analiza ilovnatega sedimenta, imenovana prstni preizkus. Natančnejše kvantitativne mehanske analize so bile izvedene v laboratoriju s sedimentacijsko metodo, ki temelji na hitrosti usedanja delcev različnih velikosti v stoječi vodi. Teoretična osnova sedimentacijske metode je Stokesov zakon, ki opredeljuje povezavo med hitrostjo usedanja delcev in njihovo velikostjo. Stokesov zakon: v = 2/9 x (ρd - ρ)r2g/η Pri čemer je: v…hitrost usedanja delcev ρd…specifična teža delcev (2,6 g/cm3) ρ…specifična teža tekočine (1,0 g/cm3) r…polmer delca g…zemeljski pospešek (980 cm/s2) η…viskoznost tekočine Globina alohtonih zapolnitev nad karbonatno matično podlago je bila ugotovljena z merjenjem električne upornosti tal z uporabo Supersting R1/IP. Uporabljena je bila metoda dipol-dipol , ki se je pri preteklih meritvah v podobnih okoljih izkazala kot najprimernejša (Stepišnik, 2006; Stepišnik, 2007; Stepišnik et al, 2007). Metoda temelji na dejstvu, da različna poroznost materialov vpliva na različno prepojenost z vodo, le ta pa je prevodna. Meritve so bile izvedene z napravo Supersting R1/IP Resistivity meter, ki jo sestavljajo upravljalna enota in pet kablov s po pet merilnih sond. Naprava meri električni tok v oddajni elektrodi in v sprejemnih elektrodah ter potencialno razliko med dvema sprejemnima elektrodama. Razdalja med elektrodami je bila 5 metrov. Interpretacija električne upornosti tal je bila izdelana s programskim orodjem EarthImager 2D resistivity inversion software, ki ga je izdelal Advanced Geosciences. S pomočjo grafičnega prikaza upornosti, izdelanega na podlagi meritev, se ugotavlja razporeditev električne upornosti v gradivu. Z ugotavljanjem razlik v upornosti tal lahko sklepamo na sestavo podlage. Proučevano območje je predstavljalo pomembno prometno povezavo že od železne dobe naprej. Prva pisna omemba območja izvira iz leta 1526 (Kolenc, 2006). Prve opise naravnih znamenitosti je napisal in objavil Janez Vajkard Valvasor v Slavi vojvodine Kranjske (1970). Območje je imenoval Škocijan po cerkvici svetega Kancijana, katere ruševine so še danes vidne ob Velikem naravnem mostu. Alfred Šerko (1949) je v svojih raziskavah območje imenoval kotlina Škocjan pri Rakeku, kotlina Škocjan ali samo Škocjan. Njegovo poimenovanje je obsegalo vso kraško depresijo med Javorniki, Nadliščkom, Rakovskim gričem in Cerovico. Anton Melik je bil mnenja, da daje kotlini značilen pečat potok Rak, čeprav se pojavlja samo v delu kotline. Zato je predlagal poimenovanje po Raku; Rakovska kotlina in dolina. Pavel Kunaver (1966) v svojih opisih območja najpogosteje uporablja izraz Rakov Škocjan, čeprav navaja, da domačini kotlino imenujejo Škocjan, potok pa Rak. Poimenovanje po obeh značilnostih, ki so ga vpeljali geografi, utemeljuje s praktičnim vidikom, da se tako lažje ločita Škocjan pri Divači (Škocjanske jame) in Rakov Škocjan. Vendar, kadar avtor piše o kotlini Rakov Škocjan, obravnava samo južnejšo kotanjo v kateri je oblikovana dolina Raka, ne pa tudi bolj severno ležečo v Podbojevem lazu, s katero skupaj predstavljata širšo kotlino. V 80. letih je bilo poimenovanje Rakov Škocjan že dobro uveljavljeno, vendar se je poimenovanje nanašalo zgolj na kotanjo površinsko tekočega Raka. Imenu so včasih z namenom večje prepoznavnosti dodali še krajevno določilo, Rakov Škocjan pri Postojni (Gospodarič et al, 1983). Uporabljali so tudi izraze kot Rakova dolina, dolina Raka, prvič pa se je pri poimenovanju dodalo še pridevnik, ki kaže na kraško specifičnost doline; kraška dolina Rakov Škocjan (Habič et al, 1987). V okviru regionalnega pregleda krasa v Sloveniji se je Ivan Gams (2004) osredotočil predvsem na dolino Raka, ki jo običajno imenuje Rakov Škocjan, včasih tudi dolina Rakov Škocjan ali dolina Raka. Opozoril pa je, da obsega kotlina med Javorniki, Cerkniškim, Rakovško-Unškim poljem in delom Postojnskih vrat večje območje, ki ga po obsegu uvršča med uvale. Uvala Rakov Škocjan je tako po Gamsu širši pojem od doline Rakov Škocjan, ki je zgolj njen del. Kot razlog, da se običajno obravnava zgolj dolina Raka, navaja, da je severozahodni del kotline gosto poraščen z gozdom in zaradi tega nepregleden. V diplomskem delu za celotno depresijo na proučevanem območju uporabljam izraz kotlina Rakov Škocjan, ki poudarja njeno tektonsko predispozicijo (Čar, Gospodarič, 1984; Gospodarič et al, 1983). Kotanjo, kjer se pojavlja površinsko tekoči Rak, imenujem dolina Raka, severno od nje ležečo suho kotanjo pa imenujem po lokalno poznanem toponimu za tisto območje, Podbojev laz. S predhodnimi raziskavami obravnavanega območja sta bila opisana predvsem Mali in Veliki naravni most, kraški izviri v dolini ter jame pritočnega in odtočnega dela. V kotlini Rakovega Škocjana pa se poleg opisovanih oblik nahaja še cela vrsta zanimivih geomorfoloških pojavov, ki v preteklosti niso bili ustrezno proučeni in obravnavani v strokovni literaturi, a pomembno prispevajo k pestrosti in razumevanju razvoja te doline v krasu. O geomorfoloških značilnostih doline Raka je pisal že Kunaver (1922; 1961; 1966). Domneval je, da je kotlina nastala zaradi gubanja in premikanja zemeljskih skladov. Voda bi naj odtekala površinsko proti zahodu iz takrat višje ležečega Cerkniškega jezera in se izlivala v površinsko tekočo reko, ki bi naj tekla iz Postojnskega jezera proti severu. Prestavitev vode v podzemlje bi naj omogočili prelomi v kamnini, ki so posledica gubanja. Zaradi razširjanja teh razpok v kamnini bi naj pod kotlino Rakovega Škocjana nastale velike podzemne jame, ki jim je korozija toliko stanjšala strop, da je postal nestabilen in se je zrušil. Z rušenjem stropa nad jamskimi prostori razlaga tudi udornice v okolici izvirnega dela doline Raka. Domneval je, da je po Severnem rovu Zelških jam nekoč tekel Rak, vendar danes to jamo zaključuje podor, ki je na površju viden kot udornica Dvojni Globoščak. Tudi udornico Brlog ter udornice Mali in Veliki Kamojstrnik in Globoki dol, pod Nadliščkom, pojasnjuje s porušitvijo stropa nad jamskimi rovi, ki bi jih naj oblikovala voda pritekajoča iz Cerkniškega polja. Udornico Brlog je povezoval s podori v Južnem rovu Zelških jam. Kunaver ugotavlja, da je celotna dolina Raka bila nekoč podzemna jama, o čemer bi naj pričali naravni mostovi na začetku in koncu današnje doline. Opazil je tudi širšo uravnano dno v dolini Raka, saj pravi, da se levi breg Raka mestoma končuje z nad 16 metrov visoko ježo, ki prehaja v položno dno doline. Vendar se ni lotil nadaljnjega raziskovanja in pojasnjevanja te geomorfološke oblike. Med drugim je Kunaver trdil tudi, da je neposredno proti Planinskemu polju nekoč odtekal večji del Raka in izviral v Malnih kot Malenščica. Trditev je pojasnjeval z udorom, v severnem delu udornice Škocjanska jama, na severozahodni strani Velikega naravnega mostu. Po še ohranjenih velikih obokih nad udorom je sklepal, da se v nadaljevanju podzemlja nahajajo še neodkriti veliki podzemni rovi. Do enakega sklepa je prišel tudi na podlagi udornice Veliki Globoščak, ki leži severozahodno od doline Raka, in udornice Unška Koliševka v zaledju zatrepne doline Malnov. Za nadaljnji razvoj doline Raka, je Kunaver predvideval, da se bo rušenje jamskih stropov nadaljevalo proti Cerkniškemu in Planinskemu polju. V daljni prihodnosti bi tako naj bila dolina med Cerkniškim in Planinskim poljem odprta, pogojno je izpostavil še možnost, da bo odprta tudi dolina do Postojne. Prvega pravega in tudi edinega znanstvenega geomorfološkega proučevanja kotline Rakovega Škocjana se je v 40. letih 20. stoletja lotil dr. Alfred Šerko. Svojega raziskovanja, zaradi nenadne smrti, ni zaključil. Njegove terenske zapiske in opažanja je po njegovi smrti uredil in leta 1949 objavil A. Melik. Šerkova (1949) raziskovanja so obsegala enako območje kot ga obravnavam v diplomskem delu. Območje je poimenoval kotlina Škocjan pri Rakeku. Razdelil jo je na tri samostojne uvale oziroma kotanje; Kot Zgornjo uvalo je opredelil zgornji kanjonski del doline Raka, od izvira iz Zelških jam do izvira Prunkovec ob levem bregu Raka, kjer se dolina razširi. Ta del je 300 metrov dolg in 100 metrov širok. Opažal je, da je dno uravnano ter prekrito z ilovnato in peščeno naplavino Raka. Na severni strani bi ravnica naj prehajala v višje ležečo ravan s položnim pobočjem, na južni strani pa s 15 do 20 metrov visoko skalnato steno. V drugi kotanji, ki jo je imenoval Spodnja uvala in je 800 metrov dolga in do 200 metrov široka, teče Rak preko brzic. Dno kotanje je opredelil kot aluvialno ravnico. Ravnica bi naj bila na debelo prekrita z ilovnato naplavino, v zadnjem delu pred Velikim naravnim mostom pa bi pod naplavino in v strugi Raka naj bilo veliko grušča. Zaradi teh opažanj in drugih funkcijskih lastnosti je dolino Raka opredelil kot kraško polje. V tem delu je opisoval izvir Prunkovec, izvire Kotliči in udornico Kotel iz katere vodi 90 metrov dolg jarek k Raku. Druga kotanja, ki jo je opisoval Šerko, se sprva zaključi pod 50 metrov visoko steno, skozi katero teče Rak pod Velikim naravnim mostom v udornico Škocjanska jama, na koncu katere ponikne v Tkalca jamo. Ugotavljal je, da tudi Spodnja uvala prehaja preko zložnih pobočij ali strmih skalnatih sten v višje ležečo ravan. Obe kotanji bi naj spremljala mnogo širša in skoraj ravna skalnata površina v višini 520 do 530 metrov, mestoma prekrita s peščeno ilovico. Tretji samostojni del kotline Rakov Škocjan je poimenoval Zadnja uvala in ustreza območju s toponimom Podbojev laz. Opredelil jo je kot območje, ki se nahaja severozahodno od Spodnje uvale. Začenja se z nekoliko višjim prehodom za ponori Raka in se nadaljuje vse do Cerovice. Dno tega dela je opisal kot razgibano in od vrtač močno razčlenjeno površje, ki je mestoma bolj na debelo pokrito z naplavino. Ob že omenjeni uravnavi na nadmorski višini od 520 do 530 metrov, je Šerko opazil še nepravilnost v okoliških pobočjih na nadmorski višini od 570 do 580 metrov, ki se lahko nekoliko nejasno opazuje na vsem obrobju kotline v ravni površini. Ta, najvišji uravnan nivo, ki ga je izpostavil Šerko, pa ne obdaja več sklenjeno vse kotline. Med Skanškim gričem (702 m) in Rakovskim gričem (646 m) tvori prehod v smeri Zelš široko ravno območje v višini 580 metrov. Drugi raven prehod je opazoval med Sukovim gričem (622 m) in Cerovico v višini 570 metrov, ki vodi v smeri Unško-rakovskega kraškega polja. Razen na uravnave v živoskalni podlagi na določenih nivojih v okoliških pobočjih, je nakazal še na nekatere oblike, ki do danes niso bile preverjene in proučene v zadostni meri; Ugotovil je, da je strop v zadnjem delu podzemnega toka raka dokaj tanek in se je na več mestih že udrl. Sklepal je da je udrt material sproti odnašala po jamskih rovih tekoča voda. Enak mehanizem nastanka je pripisoval tudi udornici Šujica, ki leži med skrajnim koncem Karlovškega rova Zelških jam in ponorne Velike Karlovice na Cerkniškem polju. Šerko je sklepal, da so analogne oblike v okolici izvirnega dela kotline Rakovega Škocjana, morale nastati samo v zvezi z izvirom Raka. Ta sklepanja so se nanašala na dve vzporedni skalnati kotanji imenovani Hlače, ki vodita v dvodelen udor imenovan Dvojni Globoščak na višini 530 do 540 metrov. Predpostavljal je, da predstavljajo Hlače starejše ustje Raka, odgovarjajoče površini 530 metrov. Tudi v ponornem delu doline Raka je ugotavljal neujemanje med sedanjim tokom reke in genezo določenih oblik v reliefu. Škocjansko jamo med Velikim naravnim mostom in Tkalca jamo je imenoval soteska. Ugotovil je, da se strop ni udrl nad podaljškom Tkalce jame do Velikega naravnega mostu, ampak se v zgornjem delu soteske, severno od Velikega naravnega mostu, udor nadaljuje v tričetrtinskem krogu, kjer je sklepal, da je pod previsnimi stenami začetni del z ruševinami zasute jame. Domneval je, da je Rak prvotno tekel nekoliko severneje v veliko jamo, kjer še danes pronica v grušč podora. Ko so ruševine trpale jamo, si je voda poiskala bližnjico skozi Veliki naravni most in odplavila le del ruševin iz Škocjanske jame. Trditev je dokazoval tudi s primerjavo dimenzij Tkalce jame, udornice Škocjanska jama in Velikega naravnega mostu, slednji bi naj bil namreč premajhen. Šerko je opazil tudi da leži okoli 200 metrov zahodneje od Škocjanske jame z njo vzporedna udornica Veliki Globoščak. Na eni strani ima zložen dostop, na drugi strani so stene. Na podlagi oblike in lege je domneval, da ne gre za navaden udor, ampak za višji oziroma starejši ponor Raka, ki bi odgovarjal površju na nadmorski višini 530 metrov. Na podlagi terenskih raziskav in opažanj je Šerko izpostavil nekaj zaključkov; V razčlenjenem in valovitem nivoju med Cerkniškim in Planinskim poljem na nivoju 650 in 680 metrov je oblikovana kotlina Rakovega Škocjana v višini 560 do 580 metrov, ki bi po višini in kronološko naj odgovarjala Ravniku Cerkniške Bistrice (Cerkniščice). Po ostankih višje uravnave med Sukovim in Rakovškim gričem je sklepal da je že šlo za zaprto kotanjo, morebiti že tedaj dvodelno. Mlajšo zaprto kotlino na nivoju 520 do 530 metrov bi naj nedvomno oblikovala ponikalnica, katere izviri in ponori so bili na drugih mestih. Posebno pozornost je namenil še območju s toponimom Cerkniški lazi. Opisal jih je kot široko, plosko dolino, ki poteka 750 metrov daleč proti jugu in se zaključi s strmim pobočjem. Ugotavljal je, da se nad koncem doline na nadmorski višini 620 metrov odpira ozka dolina med Malo Ravanjo (842 m) in Nadliščkom, in se konča nad globoko in stenasto udornico Globoki dol. Zaradi izjemnih dimenzij doline je sklepal, da jo je moral oblikovati precejšen pritok, ki je dobival vodo iz smeri udornice Globoki dol. Z geomorfologijo kotline Rakov Škocjan sta se ukvarjala tudi Habič in Gospodarič (1987). Opredelila sta jo kot specifično kraško depresijo, ki je neke vrste dvodelna uvala, poglobljena v kraško uravnavo na nivoju med 580 in 710 metri. Kotanjo severno od Velikega naravnega mostu, ki se nahaja na območju Podbojevega laza, opisujeta kot kamnito, z vrtačami razčlenjeno območje brez površinsko tekočih voda. Drug del uvale, predstavlja dolina Raka, ki bi naj bila več kot 10 metrov na debelo zapolnjena s fluvialno naplavino. Na obeh straneh doline omenjata terasam podobne uravnave in udornice, ki bi naj kazale na poligenetski nastanek te kraške depresije. Gams (2004) je območje kotline Rakov Škocjan obravnaval v okviru regionalnega pregleda krasa v Sloveniji. Celotno kotanjo je opredelil kot gozdnato uvalo, ki leži na zahodu ob vznožju Javornikov, med Cerkniškim in Rakovško-Unškim poljem na jugu in vzhodu ter železnico na severu. Posebno pozornost v opisu je posvetil delu kotanje po katerem teče Rak. Ob zelo splošnih opisih zgolj nekaterih znamenitejših oblik, je Gams podal nekaj svojih pogledov na nastanek in razvoj doline. Za izhodišče razlage nastanka doline si je postavil dejstvo, da so udornice v Zelških jamah v smeri toka proti izviru vse plitvejše, jamski strop pa vedno tanjši. Najnižje površje v katero je poglobljena dolina Raka pa je prav tako v osrednjem delu kotanje. Čeprav je Gams upošteval celoten obseg kotline, pa navaja, da izven doline Raka ni zaslediti sledi rečnega toka ali naplavine. Zaradi tega nastanek kotline povezuje s tektonskim ugrezanjem. Stari razlagi, ki je temeljila zgolj na udiranju jamskega stropa, je tako dodal še tektonsko poglabljanje celotne kotanje, iz česar sledi, da se je jamski strop znižal tam, kjer ga je splošno zniževanje površja najbolj stanjšalo. Hkrati je Gams prepričan, da se dolina tudi bočno korozijsko širi. Do tega spoznanja ga je pripeljalo opazovanje ponorov na levi in desni strani struge Raka pred Velikim naravnim mostom. Ti ponori bi naj ponazarjali proces s katerim voda razširja dolino. Strokovna proučevanja kotline Rakov Škocjan v drugi polovici 20. stoletja so bila usmerjena predvsem v opis hidroloških in hidrogeoloških (Gospodarič et al, 1983) ter geoloških značilnosti doline Raka (Habič, Gospodarič, 1987). Gospodarič, Kogovšek in Luzar (1982) ter Čar in Gospodarič (1984) so ugotavljali, da skladi vpadajo za največ 30° proti zahodu, jugozahodu in severozahodu. Zaradi tega so na vzhodni strani doline Raka razgaljene stratigrafsko starejše kamnine kot na zahodni strani. Za oblikovanje območja je ključnega pomena Idrijska prelomna cona in dvignjen Javorniški blok (Habič et al, 1987). Skladi so prepreženi z vzdolžnimi in prečnimi razpokami ter tudi z razpokami, ki potekajo od severa proti jugu ne glede na usmerjenost plasti. Te razpoke sestavljajo razpoklinske cone. Najbolj markantni takšni coni so ugotovili med Rakovskim gričem na severu in Cerkniškimi lazi na jugu ter na območju Velikega naravnega mostu. Najširši del doline med Farovko in Cerkniškimi lazi je pojasnjen s prelomno cono v smeri NNW – SSE. Prelomi v tej smeri bi naj bili tudi najpogostejši na območju kotline Rakov Škocjan. S to prelomno cono so pojasnili tudi morfološko dvojnost doline, saj so izviri razvrščeni vzhodno in zahodno od te strukture. Ob visokih in srednjih vodah podzemni tokovi napajajo izvire, ob nizkih pa tečejo ob depresiji proti Planinskemu polju. Kljub množici prelomov, niso mogli določiti posebej vodilnih, ob katerih bi se pojavljali izviri. Raziskave so pokazale, da se kraška voda prelomov izogiba. Prav zaradi te manj prepustne cone so sklepali, da obstajata med Cerkniškim jezerom in dolino Raka dve skupini podzemeljskih zvez, ki so bile ugotovljene z dotedanjimi proučevanji (Gams, 1970; Gospodarič, Habič, 1979). Na severovzhodu bi naj potekala povezava Cerkniščice, ki ponira v Veliko Karlovico, in Raka, ki izvira iz Zelških jam. Na jugozahodu pa v Jamskem zalivu ponikajo vode iz Cerkniškega polja in izvirajo v izvirih Kotliči. Ugotovljeno je bilo, da so odvodni kanali Raka na zahodni strani doline. Veliki naravni most tolmačijo kot neporušen del nekdanjega rova v antiklinalno izbočenih skladih. Skozi most in v ponore pred njim teče Rak v Tkalca jamo. Med raziskavami so ugotovili, da sta strmca podzemeljskega Raka na pritočni strani (v območju udornic nad rovom Rakovih brzic v Zelških jamah) in odtočni strani (med Velikim naravnim mostom in prvim sifonom v Tkalca jami) za 10 do 20 krat večja kot strmec površinskega Raka v dolini. Ta spoznanja so pojasnjevali s tremi možnimi vzroki. Površinski Rak bi lahko imel svojo strugo oblikovano v pleistocenskih naplavinah, ki še več metrov na debelo prekrivajo skalno dno, v predelih bolj nagnjenih pritočnih in odtočnih kanalov pa je naplavina že erodirana in zakraselo skalno dno vnovič razgaljeno. Na podlagi geološke zgradbe so sklepali, da bi različen naklon lahko bil posledica različnega dviganja in spuščanja zakraselih paketov med prelomi. Tretja nakazana možnost se nanaša na dejstvo, da ležijo nadaljnji dotočni kanali in sifon v Zelških jamah okrog 20 metrov više, odtočni kanali s prvim sifonom v Tkalci jami pa okrog 20 metrov niže od struge Raka v uravnani dolini. To bi lahko bil indikator, da gre za speleogenetsko različno stare rove, kar bi pomenilo, da Zelške jame genetsko niso ekvivalentne Tkalca jami (Gospodarič et al, 1983). S hidrološkimi značilnostmi doline Raka se je ukvarjal tudi Gams (1965; 2004). Ugotavljal je, da so pretočne razmere odvisne od vodnih razmer na Cerkniškem polju. Ob nizkem vodostaju na Cerkniškem polju, pritekajo v dolino Raka predvsem vode Cerkniščice. Zanimiva je ugotovitev, da vode iz Velike Karlovice prej dosežejo izvir Kotel kot bližje ležeči Prunkovec. Tudi Gams ugotavlja, da se ob višjih vodostajih Javorniške vode dolini Raka izognejo in tečejo naravnost proti Planinskemu polju. Z barvanjem je bilo dokazano tudi, da so vode, ki ponikajo v gruščnat material vzhodno pred Velikim naravnim mostom, povezane z izvirom Škratovka na Planinskem polju pri gradu Haasberk. Hitrosti podzemnih vod se gibljejo od 0,1 cm/s do 8 cm/s. Ob visokih vodah znašajo največji pretoki v Zelških jamah 25 m3/s, v najbolj izdatnem izviru pa prav tako 25 m3/s. Ker lahko Tkalca jama odvaja največ 30 m3/s vode, začne voda zastajati in nastanejo poplave (Habič, Gospodarič, 1987). Poplave običajno dosežejo globino 10 metrov in segajo skoraj do vrha odprtine Velikega naravnega mostu, kar je do nadmorske višine 512 metrov. Ob najvišjih poplavah je odprtina popolnoma zalita (Gams, 2004). Dodatna spoznanja o hidroloških značilnostih in vodnih povezavah širše okolice kotline Rakov Škocjan so prinesla barvanja in sledenja vod opravljena od leta 1997 do 2004 (Kogovšek, 1999; Kogovšek et al, 1999, Kogovšek, Petrič, 2004; Petrič, Šebela, 2005). 2.2.3 Pregled speleoloških raziskav Vhodni deli večjih podzemnih jam so bili obiskani in opisani že v času od Valvasorja (Korošec, 1967) do prve polovice 19. stoletja (Schmidl, 1850). Obširnejše opise jam sta objavila Putick (1888) in Martel (1894) v drugi polovici 19. stoletja, ko so se raziskav podzemlja lotili v zvezi z načrti o odpravljanju poplav na Cerkniškem in Planinskem polju. S tem namenom so raziskovali podzemlje v okolici kotline Rakov Škocjan vse do konca druge svetovne vojne. V povojnem obdobju pa so začeli z načrtovanjem akumulacije vode na kraških poljih. V ta namen je Gams (1965, 1966) raziskoval ponorne jame na Cerkniškem polju ter Zelške jame. O količinah akumulirane vode v jamah med Cerkniškim poljem in kotlino Rakov Škocjan je poročal tudi Gospodarič (1969a), ki je poudaril, da so današnje hidrografske razmere v jamah rezultat razvoja podzemlja v pleistocenu in takratnih hidroloških razmer na Cerkniškem polju. Nadaljnje podrobnejše študije so bile usmerjene predvsem v proučevanje Cerkniškega jamskega sistema, ki predstavlja pritočni del kotline Rakov Škocjan. Gospodarič (1970) je objavil obširno študijo Cerkniškega jamskega sistema, ki je trajala več let. V raziskavah so bile zajete tudi Zelške jame, v katerih je bilo ugotovljenih 6 poglavitnih razvojnih faz. Z barvanjem vode je bilo ugotovljeno tudi, da so podzemeljski prostori Cerkniškega jamskega sistema, hidrološko povezani ter, da so v sistemu še ohranjeni morfološki in sedimentološki znaki speleogenetskih procesov, ki kažejo, da je hidrološka zveza obstajala tudi že v pleistocenu. Ugotavljali so, da se Zelške jame nahajajo v fazi izpiranja ilovnatega sedimenta, saj teče voda nemoteno v dolino Raka tudi ob najvišjih vodostajih, ko je odtočni del doline zalit. Pomembna ugotovitev je bila tudi, da je za celoten Cerkniški jamski sistem značilna akumulacija ilovnatega materiala do višjih nadmorskih višin kot se pojavljajo v današnjih hidroloških razmerah. V Zelških jamah je bil ugotovljen povprečen nivo zapolnitve jamskih rovov vsaj do nadmorske višine 525 metrov. Da ne gre za lokalen, ampak regionalen pojav, pojasnjujejo z dejstvom, da se ostanki višjih akumulacij sedimenta, pojavljajo tudi v drugih jamah porečja Ljubljanice (Gospodarič, 1968, 1969b, 1969c, 1970; Gospodarič, Habič, 1966). Osnovni podatki o ponornem jamskem sistemu in ostalih jamah na območju kotline Rakov Škocjan so zbrani in dostopni v Katastru jam Jamarske zveze Slovenije (2009). Posamezne večje jame, zlasti Tkalca jama in Rakov rokav Planinske jame, so sicer posredno obravnavane predvsem v hidroloških (Gams, 1970; Kataster jam JZS, 2009; Kogovšek, 2004) in hidrogeoloških (Čar, Gospodarič, 1984; Habič, Gospodarič, 1987) raziskavah, podrobnejših speleoloških raziskav pa o teh jamah ni objavljenih. Celotno obravnavano območje je zgrajeno iz apnencev spodnje kredne starosti. Skladi so sestavljeni iz temno sivega ploščastega apnenca, ki ima na svežem prelomu močan vonj po bitumenu, ki hitro izgine. Debelina spodnjekrednih plasti doseže okoli 1200 metrov. Skladi upadajo za največ 30° proti zahodu, jugozahodu in severozahodu. Med skladi apnenca se mestoma pojavlja tudi apnenčeva breča s peskastim, dolomitnim ali apnenim vezivom. Breča se pojavlja v obliki skladov in podolgovatih leč, ki so običajno do 10 metrov debele, zahodno in vzhodno od Velikega naravnega mostu, pa tudi do 50 metrov (Osnovna geološka karta..., 1967; Osnovna geološka karta..., 1970). Kotlino Rakov Škocjan prečkajo tri izraziti prelomi v dinarski smeri. Čez osrednji del Podbojevega laza in zahodno od doline Raka poteka Nadliški prelom, vzhodno od Podbojevega laza in čez osrednji del doline Raka poteka Rakovški prelom, vzhodno od doline Raka, čez pritočni del kotline pa poteka Grahovski ali Rakov prelom. Prelome spremljajo razpoklinske cone, ki so do 250 metrov široke. Čez kotlino potekajo še številni manj izraziti prelomi in razpoklinske cone s prevladujočo smerjo sever – jug (Čar, Gospodarič, 1984). Ker je proučevano območje zgrajeno iz prepustnih karbonatnih kamnin, prevladuje vertikalen odtok vode in podzemeljsko pretakanje le te. Površinsko tekoča voda se pojavi zgolj v dolini Raka. Rak izvira iz Zelških jam na jugovzhodnem delu doline, ponira pa v Tkalca jamo na severozahodnem delu. V dolini Raka je še šest izdatnejših izvirov (Prunkovec, Biserjev laz, Biserjeva ločica, Burjevka, Kotliči, Farovka) in več manjših občasnih izvirov. V dolini Raka se pojavljajo vode, ki poniknejo na severozahodnem robu Cerkniškega polja, in vode, ki se drenirajo čez kraški masiv Javornikov. Ponori se pojavljajo predvsem v severozahodnem delu doline. Ob nižjih vodostajih pa voda ponika skozi živoskalno strugo Raka in presahne že na polovici doline. Vode iz doline Raka se podzemeljsko pretakajo proti Planinskemu polju, kjer ponovno izvirajo v več izvirih. Rak in njegovi pritoki spadajo v hidrološki sistem kraške Ljubljanice. V pritočni smeri kotline se v zaledju prelomov in razpoklinskih con, piezometrični nivo v podzemlju dvigne do višjih nadmorskih višin kot v nadaljevanju. V vzhodnem pritočnem delu, v zaledju Raka, seže piezometer ob visokih vodostajih od nadmorske višine 519 do 524 metrov. V jugovzhodnem pritočnem delu, v zaledju Cerkniških lazov, pa se piezometer ob najvišjih vodostajih dvigne vsaj do nadmorske višine 520 metrov. Voda priteka v dolino Raka skozi bloke neporušene kamnine med prelomi, kjer so prevodniki pogosto lezike (Čar, Gospodarič, 1984; Gospodarič et al, 1983; Kataster jam JZS, 2009). Rak izvira iz Zelških jama na nadmorski višini 504 metre in ponika v Tkalca jamo na nadmorski višini 497 metrov. Zgornji del doline se začenja z 200 metrov dolgo in do 30 metrov široko zatrepno dolino v obliki kanjona. Pobočja tega dela doline predstavljajo strme do navpične stene, visoke od 10 do 15 metrov. Dno doline je oblikovano v živoskalni matični podlagi in ga prekriva erozijsko preoblikovan podorni material različnih velikosti. Za tem delom se dolina razširi na povprečno 80 metrov, pobočja so skalnata in strma. Dno struge Raka je živoskalno, ob strugi pa se začne pojavljati naplavna ravnica, ki sega do nadmorske višine 505 metrov. V pobočjih doline so oblikovane zatrepne doline občasnih pritokov. V prvih 350 metrih doline je padec Raka 5,7 ‰, do te oddaljenosti se rečna struga spusti skoraj do nadmorske višine 502 metra. Za tem se hidrografsko aktivno dno doline, razširi na povprečno 200 metrov in je najširše v osrednjem delu in na območju Farovke, kjer je okoli 300 metrov široko. Pobočja doline so v glavnem enakomerno oddaljena od struge Raka, skalnata in položna. Struga Raka je tudi v tem delu oblikovana v živoskalni matični podlagi. V tem delu doline se na obeh straneh struge Raka pojavlja obsežna naplavna ravnica, ki seže do nadmorske višine 515 metrov, najvišje poplave pa v današnjih hidroloških razmerah običajno sežejo samo do nadmorske višine 510 metrov. Tudi v tem delu doline so stranski pritoki Raka oblikovali zatrepne doline v pobočjih doline. Padec Raka v tem delu je minimalen, saj je nadmorska višina rečne struge tik pred Velikim naravnim mostom 502 metra, kar je zgolj nekaj decimetrov pod nadmorsko višino struge ob koncu prvega ožjega dela doline. Dolina se zaključi pod 35 metrov visoko steno, skozi katero teče Rak pod Velikim naravnim mostov v udornico Škocjanska jama, na koncu katere ponira v Tkalco jamo. V dolini Raka se poleg glavnega izvira Raka iz Zelških jam, nahajajo še številni stranski izviri, ki so v glavnem locirani v šestih območjih. Izvir Prunkovec se nahaja na jugovzhodni strani doline, v 100 metrov dolgi in povprečno 50 metrov široki zatrepni dolini. Pobočja zatrepne doline so v zgornjih delih stenasta, pod njimi pa so oblikovana melišča. Dno je prekrito z drobnozrnatim sedimentom, ki seže do nadmorske višine 520 metrov. Najnižji izvir se nahaja na nadmorski višini 504 metre, višji izvir, ki se nahaja na nadmorski višini 510 metrov, je aktiven samo ob visokih vodostajih, ko je nižji izvir potopljen. Najvišjega dela zatrepne doline, maksimalne znane poplave v današnjih hidroloških razmerah ne dosežejo. Vendar na podlagi ilovnate zapolnitve in morfologije pobočja zatrepa domnevam, da je bil v starejših hidroloških razmerah, aktiven še tretji izvir, ki se je nahajal na nadmorski višini med 520 in 525 metrov. Druga skupina občasnih izvirov se nahaja v Biserjevem lazu, ki leži 150 metrov vzhodno od Hotela Rakov Škocjan. Voda izvira v dveh vzporednih zatrepnih dolinah, dolgih okoli 40 metrov in povprečno 25 metrov širokih. Izviri se nahajajo pod 5 metrov visokima strmima pobočjema, na nadmorski višini 510 metrov. Dno zatrepnih dolin je mestoma prekrito z drobnozrnatim sedimentom, ki se odlaga iz stoječe vode ob poplavah. Izviri v Biserjevi ločoci se nahajajo v dveh zatrepnih dolinah, ki ležita 30 in 70 metrov zahodno od Hotela Rakov Škocjan. Zatrepni dolini sta okoli 25 metrov dolgi in povprečno 40 metrov široki. Pobočja so strma in skalnata, dni sta oblikovani v živoskalni matični podlagi in mestoma prekriti s tanko plastjo drobnozrnatega sedimenta. Izviri se nahajajo na nadmorski višini 513 metrov in so aktivni samo ob visokih vodostajih. Naslednja skupina so izviri v Burjevki, ki se nahajajo v osrednjem delu doline Raka, prav tako na zahodni strani doline. Voda ob visokih vodostajih izvira v osrednjem delu do 25 metrov širokega jarka, iz njegovega dna, oblikovanega v živoskalni matični podlagi. Ti najvišji izviri se nahajajo na nadmorski višini 510 metrov. Jarek se nadaljuje še višje v pobočju doline. Do nadmorske višine 525 metrov je zelo izrazit, nekoliko manj izrazit pa je v nadaljevanju do nadmorske višine 535 metrov. Pobočja jarka so strma in skalnata, dno pa prekriva drobnozrnat sediment. Nižji izviri se nahajajo na nadmorski višini 505 metrov, v dveh okoli 10 metrov dolgih in 15 metrov širokih zatrepnih dolinah, ki sta okoli 5 metrov zarezani v okoliško živoskalno uravnavo. Najizdatnejši pritok Raka priteka iz izvirov v Kotličih, ki se nahajajo v osrednjem delu doline Raka. V stalnem izviru priteka voda iz 30 metrov globokega strmega freatičnega rova na nadmorski višini 502 metra, ki je registriran kot jama Očesa – Kotliči (kat. št.: 3994), in se nahaja v dnu s finim sedimentom zapolnjene struge, ki se po 100 metrih izteka v Rak. Zahodno in nekaj metrov nad Očesi je oblikovan 20 metrov dolg in 10 metrov širok zatrep, ki se začne s šest metrov visoko navpično steno, izpod katere ob višjem piezometričnem nivoju izvira voda na nadmorski višini 505 metrov. Pobočja zatrepa so strma in skalnata, dno je oblikovano v živoskalni matični podlagi. 50 metrov južno od Očes na nadmorski višini 510 do 515 metrov je oblikovana še ena manj izrazita zatrepna dolina, ki je okoli 30 metrov dolga in 20 metrov široka. Pobočja doline so položnejša in skalnata, dno je oblikovano v živoskalni matični podlagi. Ob najvišjih vodostajih izvira voda na začetku zatrepne doline iz 9 metrov globokega vertikalnega brezna, ki je registrirano kot Brezno nad Kotliči (kat. št.: 3361), na nadmorski višini 511 metrov, ko so nižje ležeči izviri potopljeni. Na vzhodni strani doline Raka, se nahaja skupina izvirov v Farovki, ki leži na severovzhodni strani doline. Več izvirov se nahaja pod skalnim robom osamelca, tik ob Raku, na nadmorski višini 503 metre. Zaradi nizke lege, so izviri pogosto potopljeni. 80 metrov severozahodno od osamelca, pod položnim pobočjem vzpetine, se nahaja še en izvir, kjer voda priteka iz dveh odprtin oblikovanih v živi skali. Od izvira do Raka je oblikovana 90 metrov dolga struga, ki je oblikovana v drobnozrnatem sedimentu naplavne ravnice Raka. Naplavno dno doline Raka je oblikovano v dveh nivojih. Nižji nivo predstavlja relativno uravnana naplavna ravnica na nadmorski višini 505 metrov, ki se nahaja tik ob strugi Raka in v katero je zarezana struga Raka do matične podlage. Struga Raka je do 15 metrov široka in do 3 metre globoka. Nižji nivo aluvialne ravnice ob Raku je povprečno 100 metrov širok. Višji nivo relativno uravnane poplavne ravnice se nahaja na nadmorski višini 510 do 515 metrov. Prehod med nivojema tvori ponekod povprečno 5 metrov visoka skalna stopnja oziroma ježa, ki je mestoma stenasta, ali pa je prehod postopen in blag. Višji nivo poplavne ravnice ne obdaja dna doline enakomerno, ampak se pojavlja samo v nekaterih predelih. Najbolj izraziti in najobsežnejši sta ilovnati uravnavi na nadmorski višini 515 metrov na zahodni strani doline Raka, na območju kjer se nahajajo objekti Centra za šolske in obšolske dejavnosti Rakov Škocjan, s površino okoli 0,14 km2, in 100 metrov severno od njih, s površino 0,23 km2. Globina ilovnatega sedimenta, ki tvori uravnavo na nadmorski višini 510 metrov, je bila ugotovljena z meritvami profila električne upornosti tal. 95 metrov dolg profil je bil izdelan na zahodni strani doline Raka, prečno na uravnavo (glej sliko 8), v smeri severozahodjugovzhod. Ilovnat sediment z električno upornostjo do 150 ohm-m, se pojavlja do globine 10 metrov.. Obsežna ilovnata uravnava, s površino okoli 0,29 km2, na nadmorski višini 510 do 515 metrov, se nahaja tudi na območju Farovke. Vendar od nižjega nivoja poplavne ravnice ni ločena z izrazitim pregibom, ampak se naplavna ravnica postopno dviguje do nadmorske višine 515 metrov. Najvišjih delov najvišje poplave ne dosežejo več. Sediment, ki gradi oba nivoja naplavne ravnice, se je odlagal iz stoječe poplavne vode ob visokih piezometričnih nivojih. V ilovnatem sedimentu na obeh nivojih se pojavljajo boksitni prodniki s premeri do 2 milimetra, ki so značilni za porečje Cerkniščice. Na nadmorski višini 510 do 515 metrov se na zahodnem obrobju doline nahaja tudi mestoma prekinjena živoskalna uravnava, ki skupaj obsega približno 0,63 km2 površine. Prekinitve predstavljajo do 5 metrov globoki in do 10 metrov široki jarki, ki so zarezani v živoskalno uravnavo. Bregovi jarkov so strmi, mestoma stenasti, dna pa so prekrito s tanko plastjo drobnozrnatega sedimenta. Izoblikovali so jih občasni stranski pritoki Raka. Živoskalna uravnava prehaja v višje pobočje doline s strmim skalnatim pobočjem ali stenami. Na območjih izvirov občasnih vodotokov so oblikovani do 20 metrov dolgi in 30 metrov široki zatrepi. Dolino Raka obdaja živoskalna uravnava na nadmorski višini od 520 do 530 metrov. Skoraj neprekinjena uravnava na zahodni strani doline, tvori povprečno 60 metrov široko teraso, ki se nad nižjimi deli doline Raka oziroma nad hidrološko aktivnim dnom doline dviguje z bolj ali manj izrazito strmo, skalnato stopnjo, visoko od 5 do 10 metrov. Površina terase je močno zakrasela, razčlenjena s številnimi škrapljami, v njej pa so oblikovane tudi vrtače. V dneh vrtač se pojavlja ilovnat sediment. S kvalitativno mehansko analizo na terenu je bilo ugotovljeno, da je sediment drobnozrnata frakcija, ki se je najverjetneje odlagala iz poplavne vode. Nad živoskalno uravnavo se pobočja doline Raka enakomerno dvigajo v Javornike. Na posameznih mestih se ob robovih uravnave pojavljajo zatrepom podobne polkrožne zajede v višje pobočje, v katerega prehajajo iz uravnave z nekaj metrov visokimi stenami, pod katerimi so manjša melišča. Domnevam, da oblike predstavljajo zatrepe izvirov, ki so bili aktivni, ko je piezometrični nivo segal vsaj do nadmorske višine 530 metrov. Na vzhodni strani doline Raka je živoskalna uravnava na nadmorski višini med 520 in 530 metrov bolj fragmentirana. Ohranjena je v posameznih odsekih, kjer je povprečno okoli 100 metrov široka. Nad hidrološko aktivnim dnom doline Raka se dviguje ali s skalnatimi stopnjami, ki so od 10 do 20 metrov visoke, ali s strmimi pobočji. Območja uravnave so ponekod modificirana z jarki, ki so v dnu zapolnjeni z ilovnatim sedimentom. S petrografskimi analizami je bilo ugotovljeno, da gre za alohton sediment, ki je značilen za porečje Cerkniščice. Tanjše zaplate ilovnatega sedimenta se mestoma pojavljajo tudi v razpokah na živoskalni uravnavi. S kvalitativno mehansko analizo na terenu je bilo ugotovljeno, da je sediment drobnozrnata frakcija, ki se je najverjetneje odlagala iz poplavne vode. Nad živoskalno uravnavo se pobočja doline Raka enakomerno dvigujejo. V pobočjih doline Raka so oblikovane živoskalne uravnave tudi na nadmorskih višinah od 555 do 570 metrov. V vzhodnem pobočju nad Cerkniškimi lazi je oblikovana skoraj neprekinjena živoskalna uravnava na nadmorski višini 570 metrov. Povprečno je okoli 80 metrov široka. Pobočje pod uravnavo je strmo in skalnato, v uravnavo pa prehaja postopno z blagim pregibom. Uravnava je intenzivno zakrasela, mestoma se pojavljajo vrtače. Nad uravnavo se nadaljujejo strma pobočja Javornikov. Na zahodni in severovzhodni strani doline Raka sta oblikovani skoraj neprekinjeni živoskalni uravnavi na nadmorski višini od 555 do 565 metrov. Povprečno sta široki okoli 90 metrov. Na isti nadmorski višini se pojavljata tudi živoskalni uravnavi na začetku Cerkniških lazov, ki je povprečno okoli 60 metrov široka, in na vzhodni strani doline, ki obsega okoli 360 metrov dolgo in 430 metrov široko območje. Nižje ležeča pobočja doline Raka blago prehajajo v uravnavo, ki je intenzivno zakrasela, razčlenjena s škrapljami in vrtačami. V dneh vrtač in v posameznih zaplatah na uravnavi se pojavlja ilovnat sediment. Petrografske analize so pokazale, da gre za alohton sediment, ki je značilen za porečje Cerkniščice. V višji obod kotline prehaja s postopnim večanjem naklona skalnatega pobočja. Območje s toponimom Hlače se nahaja severno od zatrepa v katerem izvira Rak iz Zelških jam. V Hlačah se nahajata dva, 45 metrov med seboj oddaljena, vzporedna jarka zapolnjena z ilovnatim sedimentom, ki potekata v smeri severovzhod-jugozahod. Zahodni jarek je 140 metrov dolg in povprečno 70 metrov širok. Na severu se začenja na nadmorski višini 530 metrov v neizrazitem, 25 metrov dolgem in 50 metrov širokem zatrepu, čigar pobočja so položna in skalnata. V zgornjem delu jarka se v ilovnatem dnu pojavlja manjša, do 3 metre globoka centrična poglobitev, s povprečnim polmerom okoli 10 metrov. Za poglobitvijo se jarek, čigar dno je v celoti zapolnjeno z ilovnatim sedimentom, enakomerno, z naklonom 14°, spušča proti jugu. Zaključi se na nadmorski višini 525 metrov, v 15 metrov dolgem in 30 metrov širokem zatrepu. V zgornjem delu zatrepa so oblikovane do 3 metre visoke stene, pod njimi pa se nahaja melišče. Na zahodni in južni strani jarka so v zgornjih delih pobočij oblikovane do 5 metrov visoke stene, pod njimi se nahajajo melišča iz podornih blokov različnih dimenzij. Na vzhodni strani predstavlja pobočje jarka v glavnem do 15 metrov visoko melišče. Neizrazite, do 2 metra visoke stene, se pojavljajo nad meliščem samo v severovzhodnem delu jarka. Vzhodni jarek je 160 metrov dolg in povprečno 50 metrov širok. Na severu se začenja na nadmorski višini 540 metrov v 50 metrov dolgem in 60 metrov širokem zatrepu. Pobočja zatrepa so v zgornjih delih stenasta, pod stenami pa so oblikovana strma melišča iz podornih blokov različnih dimenzij. V zgornjem, severnem delu jarka se v ilovnatem dnu pojavlja do 7 metrov globoka centrična poglobitev s povprečnim premerom 33 metrov. Za poglobitvijo se dno jarka sprva položno dvigne za okoli 5 metrov, nato pa postopno upada z naklonom 12° proti južnemu, končnemu delu jarka na nadmorski višini 525 metrov. V višjem pregibu v zgornjem delu jarka izdanja živoskalna matična podlaga, ostalo dno jarka pa je v celoti zapolnjeno z ilovnatim sedimentom. Ob koncu jarka se en meter nad ilovnatim dnom jarka nahaja 7 metrov dolga in 20 metrov široka živoskalna uravnava na nadmorski višini 526 metrov, ki se zaključi s strmo in mestoma stenasto, 20 metrov visoko stopnjo nad severozahodnim robom zatrepne doline v kateri izvira Rak iz Zelških jam. Na severozahodni in vzhodni strani so v zgornjih delih pobočij oblikovane do 5 metrov visoke stene, pod katerimi so melišča, ki sežejo do dna jarka. Na zahodni strani jarka gradi pobočje jarka do 15 metrov visoko melišče. 15 metrov severno od jarka se na nadmorski višini 531 metrov začenja podzemni rov Carske jame pri Globoščaku (kat. št.: 7540), ki poteka v smeri proti udornici Dvojni Globoščak (Kataster jam JZS, 2009). Spodnja dela jarkov sta povezana s 30 metrov dolgim in 20 metrov širokim prečnim jarkom, na nadmorski višini 530 metrov, čigar dno je prav tako zapolnjeno z ilovnatim sedimentom. Ker so petrografske analize ilovnatega sedimenta, ki zapolnjuje jarka na območju Hlač, pokazale, da gre za alohton sediment, ki je značilen za porečje Cerkniščice, sklepam, da je bila smer pretakanja vode na območju doline Raka, v obdobju sedimentacije drobnozrnatega materiala, podobna današnjim razmeram. To kaže tudi na to, da je piezometrični nivo v tem delu doline Raka, v takratnih hidroloških razmerah, segal vsaj do nadmorske višine 535 metrov. V pobočjih jarkov se mestoma pojavljajo ostanki že močno razpadle sige, ki je izpostavljena zunanjim vremenskim razmeram in zmrzalnemu preperevanju. Vendar so bila pobočja kotanje s toponimom Hlače antropogeno preoblikovana, zaradi gradnje krožne ceste okoli doline Raka, in ni možno zagotovo sklepati, ali gre za sigo, ki se je odlagala na stenah podzemne jame, ali sigo, ki se je odlagala v razpokah vadozne cone. Na podlagi morfologije jarkov in sedimentiranega drobnozrnatega materiala, sklepam, da sta jarka funkcionirala kot pritočna kanala, ki sta dovajala večje količine vode v dolino Raka. Nemogoče je določiti, ali sta jarka ostanka zatrepov, v katerih so se nahajali izviri, ali gre za brezstropi jami, ki sta nekoč delovali kot del pritočnega jamskega sistema. V Dolgem lazu, ki se nahaja v severovzhodnem pobočju doline Raka, je oblikovan 160 metrov dolg in povprečno 60 metrov širok jarek, ki je zapolnjen z ilovnatim sedimentom in poteka v smeri sever-jug. V zgornjem delu se začne s 30 metrov dolgim in 50 metrov širokim zatrepom. Na vzhodni strani zatrepa se nahaja vhod v neaktivno vodno jamo, Jamo pod cesto v Rakovem Škocjanu (kat. št.: 2209), ki poteka v smeri jugozahod-severovzhod. Pobočja zatrepa gradijo v zgornjih delih do 5 metrov visoke stene, pod njimi pa se nahajajo melišča in aktivna pobočja. Dno jarka, ki je v celoti oblikovano v ilovnatem sedimentu, enakomerno upada od severa proti jugu z naklonom 6°. V zgornjem, severnem delu jarka se ilovnat material nahaja na nadmorski višini 525 metrov, na južni strani pa na nadmorski višini 508 metrov prehaja, z izrazito, 3 metre visoko stopnjo, v naplavno ravnico Raka na nadmorski višini 505 metrov. Z meritvami profila električne upornosti tal je bilo ugotovljeno, da se živoskalno dno jarka nahaja pod 9 metrov debelo ilovnato zapolnitvijo. V zgornjem delu vzhodnega pobočja jarka so oblikovane do 5 metrov visoke stene, pod njimi se nahajajo melišča. Zahodno pobočje je 15 do 20 metrov visoko, strmo in skalnato. Najvišje poplave v tem delu doline sežejo v današnjih hidroloških razmerah do nadmorske višine 510 metrov in ne dosežejo najvišjih delov jarka. Petrografske analize ilovnatega sedimenta so pokazale, da gre za alohton sediment, ki je značilen za porečje Cerkniščice. To nakazuje, da so bile smeri pretakanja vode v času odlaganja sedimenta, podobne današnjih hidrološkim razmeram. S kvalitativno mehansko analizo na terenu je bilo ugotovljeno, da je sediment drobnozrnata frakcija, ki se je najverjetneje odlagala iz poplavne vode. V času sedimentacije drobnozrnatega materiala je segal piezometrični nivo na območju Dolgega laza, vsaj do nadmorske višine 525 metrov. Dimenzije podzemnih rovov Jame pod cesto v Rakovem Škocjanu, ki se začenja v robu zatrepa, so premajhne, da bi na podlagi morfologije lahko sklepala, da je jarek nadaljevanje podzemne jame, ki ji je denudacija odstranila strop. Prav tako je določitev geneze jarka otežena, zaradi izgradnje krožne ceste okoli doline Raka, ki poteka v tem delu čez zatrep v začetnem delu jarka. Odprto ostaja vprašanje ali je jarek brezstropa jama ali ostanek zatrepne doline. Ker se le nekaj metrov zahodno od jarka, na stiku naplavne ravnice Raka in skalnatega pobočja nahajata dva občasna izvira, kar nakazuje na smer pretakanja vode pod jarkom, sklepam, da je jarek ostanek zatrepne doline, na začetku katere je bil aktiven eden ali več izvirov, ko je piezometrični nivo še dosegal nadmorsko višino vsaj 525 metrov. Najverjetneje je v tem zatrepu funkcionirala tudi Jama pod cesto v Rakovem Škocjanu, kot eden od izvirov v dolini Raka. Kotanja v Zelnikih, ki je zapolnjena z ilovnatim sedimentom, se začenja 10 metrov vzhodno od stranskega, neaktivnega vhoda v Tkalco jamo. Kotanjo predstavlja 150 metrov dolg jarek, ki je v povprečju 40 metrov širok in 10 metrov globok ter poteka v smeri jugozahod severovzhod. Začetni del jarka, ki je bil oblikovan pred stranskim vhodom v Tkalca jamo, na nadmorski višini 527 metrov, je v dolžini 30 metrov, v celoti deformiran z nasipom, ki so ga na območju naredili z namenom izdelave makadamske krožne ceste. Ohranjen del jarka se začenja na nadmorski višini 525 metrov s plitvo centrično poglobitvijo. Pobočje na zahodni strani gradi nasip za cesto. Na južni in vzhodni strani je pobočje 15 do 20 metrov visoko in stenasto, pod stenami so akumulirani podorni bloki razločnih dimenzij. Dno jarka je 20 metrov široko in uravnano v ilovnatem sedimentu na nadmorski višini 525 metrov. Ilovnato dno jarka se na severni strani, kjer je nadaljevanje, dvigne za tri metre. V nadaljevanju pa se jarek začne spuščati z naklonom -7° in razširi na 30 metrov. Pobočja so aktivna, dno je tudi v tem delu zapolnjeno z ilovnatim sedimentom. V končnem delu jarka, na nadmorski višini 520 metrov, se pojavi še ena centrična poglobitev v ilovnatem dnu, ki je povprečno 60 metrov široka in 15 metrov globoka. Pobočja na južni in vzhodni strani so stenasta, pod stenami so akumulirani podorni bloki s premerom od 0,5 do 2 metra. Petrografske analize ilovnatega sedimenta so pokazale, da je gre za alohton sediment, ki vsebuje boksitne prodnike, značilne za porečje Cerkniščice. Boksitni prodniki nakazujejo, da so bile smeri pretakanja vode, v času sedimentacije ilovnatega sedimenta, podobne današnjim. S kvalitativno mehansko analizo na terenu je bilo ugotovljeno, da je sediment drobnozrnata frakcija, ki se je najverjetneje odlagala iz poplavne vode. V dnu ali pobočjih jarka nisem zasledila ostankov sige. Siga se pojavlja zgolj v delu tik pred stranskim vhodom v Tkalca jamo. Zaradi tega, ne morem z gotovostjo trditi, ali gre za brezstropo jamo ali ga je oblikovala površinsko tekoča voda. Iz morfologije podolgovate kotanje je razvidno, da ga je oblikoval izdaten vodni tok, ni pa povsem jasno v kateri smeri je tekla voda, ki je jarek oblikovala. Na južni strani jarka bi voda lahko izvirala, vendar na podlagi lege podolgovate kotanje v ponornem delu doline Raka, sklepam, da je jarek ostanek ponorne jame, ki je odvajala večje količine vode iz doline Raka. Na območju doline Raka se je do konca leta 2008 nahajalo 49 registriranih jam (Kataster JZS, 2009). Največ jam je skoncentriranih v treh območjih; na širšem območju Malega naravnega mostu, v okolici izvira Kotliči in v neposredni bližini Velikega naravnega mostu. Takšna zgostitev je najverjetneje posledica številčnejšega obiskovanja teh območij in posledično boljše raziskanosti, kot intenzivnejše zakraselosti. Aktivnih vodnih jam je 10. Devet aktivnih vodnih jam je epifreatičnih, le ena jama je freatična. Največ znanih jam se nahaja v vadozni coni in sicer 39. Od tega je 24 neaktivnih vodnih jam, vadoznih brezen pa je 15. Največ aktivnih vodnih jam je zgoščenih na območju najizdatnejšega izvira na zahodni strani doline, Kotličih. Najdaljše so Zelške jame (kat. št.: 576), in sicer 4742 metrov, iz katerih izvira Rak in 2885 metrov dolga Tkalca jama (kat. št.: 857) v katero ponira Rak. Povprečna dolžina ostalih jam je 59 metrov. Epifreatične jame v dolini Raka se nahajajo na obrobju doline, v neposredni okolici stika med poplavno ravnico Raka in pobočjem doline. V nekaterih primerih gre za občasne izvire, ki se nahajajo v neizrazitih zatrepnih dolinah okoli 100 metrov od struge Raka (Bruhalnik pod Milčevim gričem (kat. št.: 5905), Brezno nad Kotliči (kat. št.: 3361)). Izvir Jama v Kotlu (kat. št.: 3363) se nahaja v udornici Kotel iz katere ob višjih vodostajih odteka voda po 300 metrov dolgi strugi oblikovani v živoskalni matični podlagi v Rak. Zelške jame (kat. št.: 576) se nahajajo na skrajni severovzhodni strani doline Raka. Dolge so 4742 metrov in 45 metrov globoke. Jama ima več vhodov, saj je nad njo oblikovanih več udornic, od koder je možen dostop do jame. Zelške jame so razvejan jamski sistem in rovi potekajo v različnih smereh (Kataster jam JZS, 2009). Zelške jame se delijo na šest bistvenih jamskih delov oziroma rovov: Karlovški rov, Vodni rov, Rakove brzice, Severni rov, Južni rov in Blatni rov. Karlovški rov je najdaljši del Zelških jam, in je od 12 do 20 metrov širok in od 10 do 25 metrov visok. Rov poteka sprva v smeri severovzhod – jugozahod, nato se usmeri od juga proti severu. V začetnem delu rova je piezometrični nivo približno na nadmorski višini 528 metrov, v končnem delu pa na nadmorski višini 522 metrov. Po Karlovškem rovu teče podzemni Rak, ki dobiva vodo iz Velike Karlovice (kat. št.: 87), kamor odtekajo vode iz Cerkniškega kraškega polja. Karlovški rov loči od Velike Karlovice udornica Šojica, ki je s podornim materialom zasula nižje ležeči rov, skozi katerega se vode difuzno pretakajo do Karlovškega rova. Na koncu rova je sifon, ki ga loči od ostalih delov Zelških jam (Kataster jam JZS, 2009). Za sifonom se nadaljuje Vodni rov, ki je povprečno okoli 10 metrov širok in 15 metrov visok. Rov poteka v začetnem in končnem delu v smeri od juga proti severu, v vmesnem delu je usmerjen proti jugozahodu. Piezometrični nivo v začetnem delu rova je približno na nadmorski višini 522 metrov, v končnem delu pa na nadmorski višini 519 metrov. Ker se na koncu Vodnega rova nahaja obsežen podor, ki predstavlja prepreko oziroma zajezitev toka Raka, v rovu Rak zaostaja in tvori podzemno jezero (Kataster jam JZS, 2009). Od končnega dela Vodnega rova proti jugozahodu se nadaljujejo Rakove brzice. Ta del Zelških jam je preoblikovan s šestimi udornicami, zato je povprečno 10 metrov širok in do 15 metrov visok jamski rov, delno fragmentiran. Rov poteka v smeri od severovzhoda proti jugozahodu. Rov se zaključi z 10 metrov široko in 20 metrov visoko odprtino, skozi katero izvira Rak v dolino Raka. Dno tega dela Zelških jam je oblikovano v živi skali in prekrito s podornimi bloki različnih dimenzij. Spušča se od začetnega dela na nadmorski višini 515 metrov do izvira na nadmorski višini 504 metre. Stene in strop rova, ki so še ohranjene, je močno preoblikovalo mehanično podiranje in zmrzalno preperevanje (Kataster jam JZS, 2009). Pod podornimi stožci udornic je mestoma še ohranjen ilovnat sediment, ki je bil sedimentiran v starejših razvojnih fazah jame, saj se v današnjih hidroloških razmerah lahko vodna gladina dvigne zgolj za 1 meter. Razpadli jamski rov v tem delu Zelških jam je bil zapolnjen s sedimentom vsaj do nadmorske višine 525 metrov (Gospodarič, 1970). V končnem delu Vodnega rova se proti severu nadaljuje Severni rov Zelških jam. Rov je povprečno okoli 5 metrov širok in do 8 metrov visok. Rov poteka sprva proti severu, nato se preusmeri proti zahodu. Relativno uravnano dno rova v ilovnatem materialu na nadmorski višini 523 metrov, je večidel zasigano in ponekod prekrito s podornimi bloki. Čeprav so stene in strop rova ponekod prekrite s sigo, so v nekaterih delih še ohranjene primarne jamske oblike. Fasete kažejo na smer toka vode od juga proti severu. V posameznih delih rova so še ohranjene sledi ilovnate zapolnitve, ki je segala do stropa, kar je do nadmorske višine 526 metrov (Kataster jam JZS, 2009). Gospodarič (1970) je na podlagi kemijskih analiz vzorcev ilovnatega sedimenta v Južnem rovu ugotovil, da je sediment alohtonega izvora. Od najširšega osrednjega dela Vodnega rova se proti jugozahodu odcepi Južni rov, ki je povprečno 6 metrov širok in do 10 metrov visok. Rov poteka v smeri sever – jug. Relativno uravnano ilovnato dno na nadmorski višini 522 metrov, je v precejšnji meri prekrito s sigo. Stene in strop jame so močno zasigane, zato na njih ni ohranjenih primarnih jamskih oblik (Kataster jam JZS, 2009). Od končnega dela Južnega rova se proti jugu nadaljuje Blatni rov Zelških jam, ki je povprečno 10 metrov širok in do 15 metrov visok. Rov poteka v smeri sever – jug. Dno rova je v celoti oblikovano v ilovnatem sedimentu in relativno uravnano na nadmorski višini 521 metrov. V ilovnatem dnu rova je oblikovana struga, ki seže do živoskalne podlage. Občasni potok izvira v končnem delu rova in ponira v skali pod ilovnatim sedimentom, od koder odteka pod udornico Brlog proti severno potekajočim Rakovim brzicam. Običajno je struga suha, ob najvišjih piezometričnih nivojih pa se voda dvigne tudi do nadmorske višine 524 metrov in poplavi Blatni rov. Primarne jamske oblike, ki so ohranjene na stenah in stropu rova, kažejo na smer vode od juga proti severu (Kataster jam JZS, 2009). V današnjih hidroloških razmerah so aktivni Karlovški rov, Vodni rov in Rakove brzice, ki prevajajo vodo iz Cerkniškega polja v dolino Raka. Ostali rovi so v današnjih hidroloških razmerah suhi. Severni rov je neaktiven vodni jamski rov, ki je v starejši razvojni fazi jame,  
prevajal večje količine vode. Rov poteka v smeri udornice Dvojni Globoščak. Južni rov je nekdanji aktivni vodni rov, ki je v sedanji fazi razvoja jame nad najvišjim nivojem piezometra. Zaključi se s čelnim podorom na območju udornice Brlog. Blatni rov je oblikovala tekoča voda, kasneje pa je bila v njem sedimentirana poplavna ilovica. Rov se zaključi s čelnim podorom na območju udornice Globočica. Matijevo črevo (kat. št.: 8768) se nahaja v zahodnem pobočju doline Raka, 150 metrov jugozahodno od Kotličev. Jama je 75 metrov dolga in 42 metrov globoka. Vhod v 20 metrov globoko vodnjakasto brezno (Gams, 1973), s premerom 0,5 metra, se nahaja na nadmorski višini 540 metrov. Horizontalni del jame je 22 metrov dolg in poteka v smeri sever – jug (Kataster jam JZS, 2009). Horizontalni jamski rov, ki se začenja na nadmorski višini 520 metrov, je povprečno okoli 2 metra širok in 5 do 10 metrov, v osrednjem delu pa do 20 metrov, globok meander. Proti dnu se meander oži v neprehodno razpoko na nadmorski višini 498 metrov. Ob najvišjih vodostajih seže piezometrični nivo do nadmorske višine 510 metrov in ne doseže najvišjih delov meandra. V območju nihanja piezometra je v jami odloženega veliko ilovnatega sedimenta. Na stenah rova so oblikovane fasete, ki kažejo na smer vode proti severu. Horizontalni jamski rov je izoblikovala tekoča voda v starejši razvojni fazi doline Raka, ko je piezometrični nivo v tem delu doline še segal vsaj do nadmorske višine 520 metrov. Jama je najverjetneje funkcionirala kot pritočna jama v dolini Raka. Jama Veliki naravni most (kat. št.: 5300) se nahaja na severozahodni strani doline Raka. Jama je 56 metrov dolga in 30 metrov globoka. Ima dva 18 metrov široka in 12 metrov visoka vhoda, na nadmorski višini 502 metra. Horizontalni jamski rov je 40 metrov dolg in poteka v smeri severovzhod – jugozahod (Kataster jam JZS, 2009). Jamski rov je povprečno 20 metrov širok in 15 metrov visok. Dno je relativno uravnano v živoskalni matični podlagi na nadmorski višini 502 metra in delno prekrito s podornimi bloki. Skozi jamo teče Rak iz doline Raka v Škocjansko udornico. Ob najnižjih vodostajih ponikne Rak že v dolini Raka in je jama suha, ob najvišjih vodostajih pa je do stropa zapolnjena z vodo. Strop jame, na nadmorski višini 517 metrov, je paragenetsko preoblikovan in v grobem povsem uravnan. Kamninski masiv oziroma obod Škocjanske udornice v katerem je oblikovan Veliki naravni most je 35 metrov visok (od stropa votline do vrha masiva je 20 metrov kamnine). Okolico Velikega naravnega mostu gradijo apnenci kredne starosti. Samo votlino pa je Rak izdolbel ob prelomu v vsaj 30 metrov debeli plasti tektonske breče, ki se lokalno pojavlja na tem območju. Nad stropom votline je plast tektonske breče debela še približno 3 metre, južno od votline pa več kot 20 metrov. Nad plastjo tektonske breče se nadaljujejo kredni apnenci. Tkalca jama (kat. št.: 857) se nahaja na severozahodni strani doline Raka. Dolga je 2885 metrov in 71 metrov globoka. Jama ima dva vhoda. Glavni vhod, ki je 30 metrov širok in 20 metrov visok, se nahaja na nadmorski višini 496 metrov. Stranski vhod, s premerom 20 metrov, se nahaja 50 metrov jugovzhodno od glavnega vhoda in leži na nadmorski višini 527 metrov. Jama poteka v glavnem v smeri jugovzhod – severozahod (Kataster jam JZS, 2009). Horizontalni jamski rov je od 10 do 15 metrov širok in od 10 do 20 metrov visok. Tkalca jama je ponorna jama, ki je na več mestih prekinjen s sifoni. V začetnem delu jame je piezometrični nivo na nadmorski višini 479 metrov, lahko pa se dvigne do nadmorske višine 512 metrov. V končnem delu jame je pizometrični nivo na nadmorski višini 469 metrov. Ob visokih in srednjih vodostajih, ko Rak doseže ponor v Tkalca jamo, je jama nedostopna. V sušnih razmerah je jamarjem dostopna do dolžine okoli 320 metrov kjer se nahaja prvi sifon, od tam naprej pa zgolj jamarskim potapljačem (Kataster jam JSZ, 2009). Posamezni deli in oblike jame, pa se genetsko ne ujemajo z današnjimi hidrološkimi razmerami. Stranski vhod v jamo se nahaja na vzhodni strani jame in se strmo spušča s podornim stožcem proti strugi Raka, katero doseže po 30 metrih. Nastal je nad nizko pod površjem potekajočim rovom, ki je v nadaljevanju skoraj v celoti zapolnjen s podornim materialom, sigo in ilovnatim sedimentom. Morfologija stranskega vhoda nakazuje, da je bil rov oblikovan ob leziki. Na južni strani vhoda je med podornim materialom in stropom še ohranjen ozek rov, ki nakazuje smer nadaljevanja zatrpanega jamskega rova proti vzhodu. Zaključi se z neprehodno ožino. Začetna dvorana, ki je oblikovana med obema vhodoma, je 70 metrov dolga in povprečno 40 metrov široka ter do 25 metrov visoka. Strop dvorane, na nadmorski višini 520 metrov je paragentesko preoblikovan. Za začetno dvorano, predstavlja 4 metrov visoka in 6 metrov široka odprtina, prehod v nadaljevanje jame. Dimenzije odprtine dopuščajo nemoteno odvajanje nizkih do srednje visokih vod iz doline Raka. Pri visokih vodah je prehod zalit in voda začne zastajati v udornici Škocjanska jama. Ker prehod ni prilagojen na današnje hidrološke razmere v dolini Raka, domnevam, da gre za mlajšo tvorbo, ki v preteklih hidroloških razmerah še ni bila aktivna in se je voda iz doline odvajala po drugih, danes neaktivnih kanalih. Na razdalji 440 metrov od vhoda, na nadmorski višini 480 metrov se od glavnega rova proti severovzhodu odcepi 60 metrov dolg, povprečno 15 metrov širok in 8 metrov visok rov, ki se postopno dviga. Konča se s podorom na nadmorski višini 510 metrov, 50 metrov pred udornico Veliki Globoščak (Kataster jam JZS, 2009). Tkalca jama je epifreatična ponorna jama, ki odvaja vode iz doline Raka proti Planinskemu polju. Na podlagi morfoloških in metričnih značilnost vhodnega dela jame in stranskih rovov, domnevam, da so se posamezni deli jame oblikovali v različnih razvojnih fazah oziroma, da celotna jama ni nastala v isti fazi razvoja. Edina freatična jama v dolini Raka so Očesa – Kotliči (kat. št.: 3994), ki se nahajajo na zahodni strani doline. Jama je 90 metrov dolga in 30 metrov globoka. Vhod v jamo, ki je 0,5 metra širok, se nahaja na nadmorski višini 502 metra. Freatičen jamski rov poteka v smeri severovzhod – jugozahod (Kataster jam JZS, 2009). Jamski rov je povprečno od 2,5 do 5 metrov širok in okoli 2,5 metra visok. V prvih 70 metrih se enoten rov poševno spušča do globine 30 metrov, na nadmorski višini 472 metrov, od tam naprej se rov zniža, pahljačasto razširi na 10 metrov in dviguje do konca jame, na nadmorski višini 481 metrov. Rov je oblikovan v živi skali, dno pa je delno prekrito s podornim gruščem različnih dimenzij. Jama se zaključi s podorom skozi katerega priteka voda (Kataster jam JZS, 2009). Očesa so izvirna jama iz katere izvira potok, ki je najmočnejši stranski pritok Raka. V izviru se meša voda, ki priteka iz kraškega masiva Javornikov in iz Cerkniškega polja (Gospodarič et al, 1983). Neaktivne vodne jame so suhe horizontalne jame, ki jih je največ na vzhodni, izvirni, in severozahodni, ponorni, strani doline Raka. To so ostanki razpadlih freatičnih in epifreatičnih jamskih rovov, ki so se oblikovali v starejši genetski fazi razvoja doline Raka. Jame predstavljajo odlomke nekdanjih izvirnih in ponornih jam, ki so dovajale ali odvajale vodo iz doline Raka. V današnjih hidroloških razmerah so jame nad najvišjim piezometričnim nivojem. Povprečna dolžina neaktivnih vodnih jam je okoli 41 metrov, povprečna globina pa okoli 13 metrov (Kataster JZS, 2008). Najdaljša neaktivna vodna jama v dolini Raka je Anžetova jama ali Dvatisoča jama (kat. št.: 2000), ki leži na jugovzhodni strani doline ob vznožju Škanskega griča. Dolga je 220 m in 82 metrov globoka. Vhod v jamo, ki se nahaja na nadmorski višini 591 metrov, je 6 metrov dolga in 3 metre široka odprtina v 55 metrov globoko, vertikalno vhodno brezno nad 165 metrov dolgo horizontalno jamo. Jama poteka v smeri zahod - vzhod (Kataster jam JZS, 2009). 30 metrov visoka in 25 metrov široka podorna dvorana loči jamo na zahodni in vzhodni rov. Zahodni rov, ki je 65 metrov dolg, je izoblikovala tekoča voda. Rov je povprečno okoli 10 metrov širok in 15 metrov visok. Kasneje je bil v rovu odložen poplavni sediment, ki ga danes prekriva sigov preliv in tvori relativno uravnano dno na nadmorski višini 528 metrov. Višine zapolnitve rova s poplavno ilovico ni bilo mogoče določiti, zaradi intenzivne zasiganosti. Na več mestih ležijo po dnu podorni bloki. Stene rova so zasigane, zato je ohranjenih le malo primarnih oblik. Strop je delno preoblikovan s podori. Rov se zaključi v dveh s poplavno ilovico zapolnjenih krakih v severozahodni in severni smeri. Tudi vzhodni rov, ki je 75 metrov dolg, je oblikovala tekoča voda. Rov je povprečno okoli 15 metrov širok in 10 metrov visok. Relativno uravnano dno na nadmorski višini 523 metrov je v celoti prekrito z ilovnatim materialom in razčlenjeno z več sufozijskimi vrtačami s premeri do 10 metrov. Sufozijske vrtače so posledica aktivnega procesa spodjedanja finega materiala s tekočo vodo pod jamskim rovom. Rov je bil zapolnjen z ilovnatim materialom več metrov višje od današnjega dna, na kar kažejo ostanki finega sedimenta visoko v razpokah rova, ki je bil kasneje spran do današnjega nivoja. Ker je rov slabše zasigan so na stenah ohranjene primarne jamske oblike. Fasete kažejo na smer vode proti vzhodu. Vzhodni rov se zaključi z obsežnim podorom. Anžetova jama je neaktivna vodna jama, ki je v starejši razvojni fazi doline Raka funkcionirala kot pritočna jama, in je genetsko povezana z Južnim rovom Zelških jam. Ločila ju je udornica Brlog, ki se nahaja med rovoma. Pajkovka (kat. št.: 3135) se nahaja na severovzhodni strani doline Raka med Dolgimi lazi in Hlačami. Dolga je 120 metrov in 10 metrov globoka. Vhod v horizontalno jamo se nahaja na nadmorski višini 535 metrov in se odpira v 5 metre globokem udoru, pod 4 metre visoko steno. Jama poteka v smeri zahod – severovzhod (Kataster jam JZS, 2009). Jamo sestavljata zahodni in severovzhodni rov. Zahodni rov, ki je 54 metrov dolg, je izoblikovala tekoča voda. Rov je povprečno okoli 4 metre širok in 5 metrov visok. Dno rova je relativno uravnano na nadmorski višini 527 do 529 metrov. V najnižjem delu ga prekriva tanka plast ilovnatega materiala, v višjem delu, ki se nahaja bliže vhoda v jamo, je prekrito z gruščem. Stene in strop so zasigane, zato ni ohranjenih primarnih jamskih oblik. Tudi severovzhodni rov, ki je 66 metrov dolg, je izoblikovala tekoča voda. Rov je povprečno okoli 2 metra širok in 3 metre visok. Živoskalno dno rova je zasigano in relativno uravnano na nadmorski višini 526 metrov. Siga prekriva tudi stene in strop, zato ni ohranjenih primarnih jamskih oblik. Pajkovka je neaktivni ostanek freatične ali epifreatične jame, ki je v starejši genetski fazi doline Raka funkcionirala kot pretočna jama. Ker v jami ni ohranjenih primarnih oblik, ni jasno, ali je dovajala ali odvajala vodo iz doline. Na severovzhodni strani doline Raka, 20 metrov južno od Pajkovke, se nahaja jama Brezno pri Pajkovki (kat. št.: 3684), ki je 11 metrov dolga in 5 metrov globoka. Jama ima dva vhoda, ki ležita na nadmorski višini 531 metrov. Severni vhod je 1,5 metra širok in 2 metra visok ter se nahaja v 5 metrov dolgem, 2 metra širokem in 2 metra globokem udoru. Južni vhod, ki se nahaja 3 metre od severnega vhoda, je 1 meter dolga in 0,5 metra široka odprtina v 5 metrov globoko, vertikalno brezno. Horizontalni del jame je 7 metrov dolg in poteka v smeri sever – jug (Kataster jam JZS, 2009). Horizontalno jamski rov je povprečno 1 meter širok in 1,5 metra visok. Dno jame je relativno uravnano na nadmorski višini 526 metrov in prekrito s podornimi bloki različnih dimenzij. Stene in strop jame so mestoma prekrite s sigo, ki razpada, zaradi intenzivnega zmrzalnega preperevanja. Posledično, v jami ni ohranjenih primarnih oblik. Jama, Brezno pri Pajkovki, je nastala s podorom nad plitvo pod površjem potekajočim jamskim rovom freatičnega ali epifreatičnega nastanka. Ker sta siga in zmrzalno preperevanje povsem preoblikovala morebitne primarne jamske oblike, ne morem določiti smeri pretakanja vode skozi jamski rov v starejši razvojni fazi doline Raka. Jama pod cesto v Rakovem Škocjanu (kat. št.: 2209) leži na vzhodni strani doline Raka, tik pod krožno cesto okoli doline. Dolga je 116 metrov in 18 metrov globoka. Vhod v horizontalno jamo, ki je 1 meter širok in 0,5 metra visok, se odpira pod 2 metra visoko steno, na nadmorski višini 528 metrov. Jama poteka v smeri jugozahod – severovzhod (Kataster jam JZS, 2009). Jama se deli na vhodni, severovzhodni in južni rov. Vhodni rov, ki je 20 metrov dolg, je oblikovala tekoča voda. Povprečno je rov okoli 1,5 metra širok in 2,5 metra visok. Relativno uravnano dno na nadmorski višini 525 metrov je oblikovano v živoskalni matični podlagi. V stenah rova so na višini 2 metra ohranjeni ostanki vodoravne plasti sige, ki je bila odložena na nivoju ilovnate zapolnitve rova. Kasneje je bil fin material v celoti spran. Ker so stene vhodnega rova delno zasigane in podvržene zmrzalnemu preperevanju, ni ohranjenih primarnih jamskih oblik. Severovzhodni rov, ki je 75 metrov dolg, je oblikovala tekoča voda ob prelomu. Povprečno je 4 metre širok in 10 metrov visok. Dno rova je relativno uravnano in zasigano na nadmorski višini 520 metrov. Siga prekriva vsaj 3 metre debelo zapolnitev rova s finim poplavnim sedimentom. Zahodna stena rova je v celoti prekrita s sigo. Na vzhodni steni rova so do višine 1 meter ohranjene sledi finega poplavnega sedimenta, kar kaže na to, da je bil rov vsaj do te višine zapolnjen z ilovnatim materialom. Na vzhodni steni rova pa so ohranjene tudi primarne jamske oblike. Večje fasete imajo premer od 20 do 50 centimetrov in kažejo na smer toka vode v jamo. Na podlagi tega bi bilo možno sklepati, da je jama imela funkcijo ponora. Čez večje fasete so oblikovane manjše, ki so nastale v kasnejši fazi razvoja. Premeri manjših faset se gibljejo od 1 do 5 centimetrov in kažejo na smer toka vode iz jame, kar bi pomenilo, da je jama imela funkcijo izvira. Nadaljevanje severozahodnega rova je v celoti zapolnila siga. Tudi južni rov, ki je 21 metrov dolg, je izoblikovala tekoča voda. Povprečno je 4 metre širok in 5 metrov visok. Dno je relativno uravnano v ilovnatem materialu na nadmorski višini 518 metrov. V steni rova so na višini 1,5 metra ohranjeni ostanki vodoravne plasti sige, ki je bila odložena na nivoju ilovnate zapolnitve rova. Kasneje je bil fin material vsaj do današnjega nivoja spran. Na stenah so delno ohranjene tudi primarne jamske oblike, ki so v glavnem prekrite s tanko plastjo sige. Ker so fasete različnih velikosti in kažejo različne smeri toka vode, sklepam, da je rov nazadnje preoblikoval turbulentni tok vode. Nadaljevanje rova zapolnjuje poplavna ilovica. Jama pod cesto je neaktiven ostanek freatične ali epifreatične jame. Ker ohranjene primarne jamske oblike v jami, kažejo različne smeri vodnega toka, ne morem nedvomno določiti ali je imela jama funkcijo dovajanja ali odvajanja vode iz doline Raka. Ker pa je bila jama preoblikovana v več fazah, se je lahko njena hidrološka funkcija tudi spreminjala. Velika Volčja jama (kat. št.: 3504) se nahaja na južni strani doline Raka v širokem in plitvem jarku, ki poteka izpod Male Ravni na Javornikih do Cerkniškega laza. Dolga je 77 metrov in 30 metrov globoka. Vhod v jamo leži na nadmorski višini 604 metre in se začenja z 18 metrov globokim in 25 metrov širokim strmim podorom. Jama poteka v smeri sever – jug (Kataster jam JZS, 2009). Neaktiven vodni rov je 43 metrov dolg ter povprečno 9 metrov širok in 11 metrov visok. Dno iz podornega materiala se v prvi polovici jame spušča z naklonom 31° do najnižjega dela jame na nadmorski višini 574 metrov, v drugi polovici pa se v čelnem podoru dviga z naklonom 28° do stropa, kjer se jama zaključi na nadmorski višini 585 metrov. Podor, ki je popolnoma zatrpal nadaljevanje jame, je sestavljen iz kamninskih blokov s premeri od 1 do 5 metrov in manjšega podornega grušča. Vmesni prostor v podoru je zatrpan s fino ilovico rdečkaste barve, ki se pojavlja do nadmorske višine 585 metrov. Stene jame so delno prekrite z razpadajočo sigo. Strop rova se prvih 10 metrov vzporedno spušča z dnom, nato se izravna in se v isti liniji nadaljuje do konca jame. Zaradi mehanskega podiranja jame in intenzivnega zmrzalnega preperevanja, ni ohranjenih primarnih jamskih oblik. Čeprav je jama oblikovana ob prelomu, je očitno freatičnega ali epifreatičnega nastanka. Petrografske analize vzorcev sedimenta, ki se nahaja med podorom, so pokazale da se v njem nahajajo boksitni prodniki, ki so značilni za porečje Cerkniščice. Domnevam, da je jama v starejši razvojni fazi doline Raka funkcionirala kot pritočna jama v dolini. Jama Okno (kat. št.: 3683) se nahaja v severni steni 15 metrov nad izvirom Raka iz Zelških jam, kjer se odpira s tremi majhnimi odprtinami. Jama je 45 metrov dolga in 11 metrov globoka. Glavni vhod v jamo, ki je 1 meter širok in 1,5 metra visok, se nahaja na nadmorski višini 525 metrov in se odpira v južnem delu območja imenovanega Hlače. Horizontalni jamski rov poteka v smeri sever – jug (Kataster jam JZS, 2009). Jama je oblikovana v dveh etažah, ki sta povezani s sedem metrov visokim kaminom. Zgornji nivo predstavlja osem metrov dolg rov, ki je povprečno 0,5 metra širok in 1 meter visok. Dno je relativno uravnano v živoskalni podlagi na nadmorski višini 531 metrov. Stene in strop rova niso zasigane, vendar, zaradi intenzivnega zmrzalnega preperevanja, ni ohranjenih primarnih jamskih oblik. Spodnji nivo je 23 metrov dolg in enakomerno upada pod kotom 10° od severnega dela na nadmorski višini 528 metrov proti južnemu delu na nadmorski višini 522 metrov. Rov je povprečno okoli 0,5 metra širok in 1 meter visok. Dno v severnem delu rova je gruščnato, v južnem delu pa oblikovano v živoskalni podlagi. Stene in strop rova so oblikovane v živi skali. Kljub intenzivnemu zmrzalnemu preperevanju so mestoma ohranjene primarne jamske oblike, ki kažejo na smer toka vode od severa proti jugu. Etaži kažeta na dvofazni nastanek jame, vendar je oba rova oblikovala tekoča voda ob razpoki prečno na upad skladov v freatični ali epifreatični coni. Na podlagi ohranjenih primarnih oblik v jami, sklepam, da je jama v starejši razvojni fazi doline Raka funkcionirala kot pritočna jama v dolini. Osja jama (kat. št.: 3286) leži 50 metrov severovzhodno od Malega naravnega mostu v vzhodni steni manjše udornice nad jamskim sistemom Zelških jam. Jama je 42 metrov dolga in 30 metrov globoka. Vhod je 2 metra široka in 1 meter visoka razpoka na nadmorski višini 545 metrov. Horizontalni del jame je 15 metrov dolg in poteka v smeri zahod – vzhod (Kataster jam JZS, 2009). Za vhodom se jamski rov razširi na 5 metrov in postane približno 2 metra visoka. Dno je relativno uravnano v ilovnatem materialu na nadmorski višini 544 metrov. V končnem delu horizontalnega rova se ilovnat material spira v brezno s premerom 1 meter, ki vodi do toka Raka v Vodnem rovu Zelških jam. Stene in strop rova so zasigane in precej preoblikovane, zaradi zmrzalnega preperevanja. Jama je neaktivni ostanek vodne jame, ki je v starejši razvojni fazi doline Raka, funkcionirala kot pretočna jama. Ker v jami ni ohranjenih primarnih jamskih oblik, ne morem z gotovostjo trditi v katero smer je tekla voda, ki je izoblikovala jamo. Po stenah rova so na višini 2 metra ohranjeni ostanki vodoravne plasti sige, ki je bila odložena na nivoju ilovnate zapolnitve rova. Kasneje je bil fin material v celoti spran. Ker so stene vhodnega rova delno zasigane in podvržene zmrzalnemu preperevanju, ni ohranjenih primarnih jamskih oblik. Severovzhodni rov, ki je 75 metrov dolg, je oblikovala tekoča voda ob prelomu. Povprečno je 4 metre širok in 10 metrov visok. Dno rova je relativno uravnano in zasigano na nadmorski višini 520 metrov. Siga prekriva vsaj 3 metre debelo zapolnitev rova s finim poplavnim sedimentom. Zahodna stena rova je v celoti prekrita s sigo. Na vzhodni steni rova so do višine 1 meter ohranjene sledi finega poplavnega sedimenta, kar kaže na to, da je bil rov vsaj do te višine zapolnjen z ilovnatim materialom. Na vzhodni steni rova pa so ohranjene tudi primarne jamske oblike. Večje fasete imajo premer od 20 do 50 centimetrov in kažejo na smer toka vode v jamo. Na podlagi tega bi bilo možno sklepati, da je jama imela funkcijo ponora. Čez večje fasete so oblikovane manjše, ki so nastale v kasnejši fazi razvoja. Premeri manjših faset se gibljejo od 1 do 5 centimetrov in kažejo na smer toka vode iz jame, kar bi pomenilo, da je jama imela funkcijo izvira. Nadaljevanje severozahodnega rova je v celoti zapolnila siga. Tudi južni rov, ki je 21 metrov dolg, je izoblikovala tekoča voda. Povprečno je 4 metre širok in 5 metrov visok. Dno je relativno uravnano v ilovnatem materialu na nadmorski višini 518 metrov. V steni rova so na višini 1,5 metra ohranjeni ostanki vodoravne plasti sige, ki je bila odložena na nivoju ilovnate zapolnitve rova. Kasneje je bil fin material vsaj do današnjega nivoja spran. Na stenah so delno ohranjene tudi primarne jamske oblike, ki so v glavnem prekrite s tanko plastjo sige. Ker so fasete različnih velikosti in kažejo različne smeri toka vode, sklepam, da je rov nazadnje preoblikoval turbulentni tok vode. Nadaljevanje rova zapolnjuje poplavna ilovica. Jama pod cesto je neaktiven ostanek freatične ali epifreatične jame. Ker ohranjene primarne jamske oblike v jami, kažejo različne smeri vodnega toka, ne morem nedvomno določiti ali je imela jama funkcijo dovajanja ali odvajanja vode iz doline Raka. Ker pa je bila jama preoblikovana v več fazah, se je lahko njena hidrološka funkcija tudi spreminjala. Velika Volčja jama (kat. št.: 3504) se nahaja na južni strani doline Raka v širokem in plitvem jarku, ki poteka izpod Male Ravni na Javornikih do Cerkniškega laza. Dolga je 77 metrov in 30 metrov globoka. Vhod v jamo leži na nadmorski višini 604 metre in se začenja z 18 metrov globokim in 25 metrov širokim strmim podorom. Jama poteka v smeri sever – jug (Kataster jam JZS, 2009). Neaktiven vodni rov je 43 metrov dolg ter povprečno 9 metrov širok in 11 metrov visok. Dno iz podornega materiala se v prvi polovici jame spušča z naklonom 31° do najnižjega dela jame na nadmorski višini 574 metrov, v drugi polovici pa se v čelnem podoru dviga z  
naklonom 28° do stropa, kjer se jama zaključi na nadmorski višini 585 metrov. Podor, ki je popolnoma zatrpal nadaljevanje jame, je sestavljen iz kamninskih blokov s premeri od 1 do 5 metrov in manjšega podornega grušča. Vmesni prostor v podoru je zatrpan s fino ilovico rdečkaste barve, ki se pojavlja do nadmorske višine 585 metrov. Stene jame so delno prekrite z razpadajočo sigo. Strop rova se prvih 10 metrov vzporedno spušča z dnom, nato se izravna in se v isti liniji nadaljuje do konca jame. Zaradi mehanskega podiranja jame in intenzivnega zmrzalnega preperevanja, ni ohranjenih primarnih jamskih oblik. Čeprav je jama oblikovana ob prelomu, je očitno freatičnega ali epifreatičnega nastanka. Petrografske analize vzorcev sedimenta, ki se nahaja med podorom, so pokazale da se v njem nahajajo boksitni prodniki, ki so značilni za porečje Cerkniščice. Domnevam, da je jama v starejši razvojni fazi doline Raka funkcionirala kot pritočna jama v dolini. Jama Okno (kat. št.: 3683) se nahaja v severni steni 15 metrov nad izvirom Raka iz Zelških jam, kjer se odpira s tremi majhnimi odprtinami. Jama je 45 metrov dolga in 11 metrov globoka. Glavni vhod v jamo, ki je 1 meter širok in 1,5 metra visok, se nahaja na nadmorski višini 525 metrov in se odpira v južnem delu območja imenovanega Hlače. Horizontalni jamski rov poteka v smeri sever – jug (Kataster jam JZS, 2009). Jama je oblikovana v dveh etažah, ki sta povezani s sedem metrov visokim kaminom. Zgornji nivo predstavlja osem metrov dolg rov, ki je povprečno 0,5 metra širok in 1 meter visok. Dno je relativno uravnano v živoskalni podlagi na nadmorski višini 531 metrov. Stene in strop rova niso zasigane, vendar, zaradi intenzivnega zmrzalnega preperevanja, ni ohranjenih primarnih jamskih oblik. Spodnji nivo je 23 metrov dolg in enakomerno upada pod kotom 10° od severnega dela na nadmorski višini 528 metrov proti južnemu delu na nadmorski višini 522 metrov. Rov je povprečno okoli 0,5 metra širok in 1 meter visok. Dno v severnem delu rova je gruščnato, v južnem delu pa oblikovano v živoskalni podlagi. Stene in strop rova so oblikovane v živi skali. Kljub intenzivnemu zmrzalnemu preperevanju so mestoma ohranjene primarne jamske oblike, ki kažejo na smer toka vode od severa proti jugu. Etaži kažeta na dvofazni nastanek jame, vendar je oba rova oblikovala tekoča voda ob razpoki prečno na upad skladov v freatični ali epifreatični coni. Na podlagi ohranjenih primarnih oblik v jami, sklepam, da je jama v starejši razvojni fazi doline Raka funkcionirala kot pritočna jama v dolini. Osja jama (kat. št.: 3286) leži 50 metrov severovzhodno od Malega naravnega mostu v vzhodni steni manjše udornice nad jamskim sistemom Zelških jam. Jama je 42 metrov dolga in 30 metrov globoka. Vhod je 2 metra široka in 1 meter visoka razpoka na nadmorski višini 545 metrov. Horizontalni del jame je 15 metrov dolg in poteka v smeri zahod – vzhod (Kataster jam JZS, 2009). Za vhodom se jamski rov razširi na 5 metrov in postane približno 2 metra visoka. Dno je relativno uravnano v ilovnatem materialu na nadmorski višini 544 metrov. V končnem delu horizontalnega rova se ilovnat material spira v brezno s premerom 1 meter, ki vodi do toka Raka v Vodnem rovu Zelških jam. Stene in strop rova so zasigane in precej preoblikovane, zaradi zmrzalnega preperevanja. Jama je neaktivni ostanek vodne jame, ki je v starejši razvojni fazi doline Raka, funkcionirala kot pretočna jama. Ker v jami ni ohranjenih primarnih jamskih oblik, ne morem z gotovostjo trditi v katero smer je tekla voda, ki je izoblikovala jamo. Jama Luknja pod Osjo jamo (kat. št.: 3287) se nahaja severovzhodno od Malega naravnega mostu v steni manjše udornice, okoli 10 metrov pod Osjo jamo. Jama je 12 metrov dolga in 5 metrov globoka. Vhod v jamo, ki je 1 meter širok in 2 metra visok, se nahaja na nadmorski višini 535 metrov. Jama poteka v smeri severozahod – jugovzhod (Kataster jam JZS, 2009). Jamski rov je povprečno 1 meter širok in 0,5 metra visok. Dno je oblikovano v ilovnatem materialu in se postopno dviga od severozahodnega dela na nadmorski višini 535 metrov do jugovzhodnega dela na nadmorski višini 540 metrov. Stene in strop jame so oblikovane v živi skali, vendar, zaradi intenzivnega zmrzalnega preperevanja, ni ohranjenih primarnih jamskih oblik. Jamo je izoblikovala tekoča voda v freatični ali epifreatični coni, vendar zato, ker v jami ni ohranjenih primarnih jamskih oblik, ni jasno, v kateri smeri je tekla voda. Jama 1 nad Farjevko (kat. št.: 3685) se nahajata v severovzhodnem delu doline Raka na območju s toponimom Farovka. Jama je 36 metrov dolga in 6 metrov globoka. Vhod v jamo, ki je 1 meter širok in 2 metra visok, se nahaja na nadmorski višini 522 metrov pod 4 metre visoko steno. Horizontalna jama poteka v smeri sever – jug (Kataster jam JZS, 2009). Jamski rov je povprečno okoli 1 meter širok in 1 meter visok. Dno je oblikovano v živi skali in relativno uravnano na nadmorski višini 520 metrov. Stene in strop jame so zasigane. V vhodnem delu jame je siga močno razpadla, zaradi intenzivnega zmrzalnega preperevanja. V globljih delih jame, so na sigi ohranjene sledi korozije. Jama je neaktiven ostanek vodne jame, ki je bila oblikovana v freatični ali epifreatični coni. Ker v jami ni ohranjenih primarnih oblik, ni jasno ali je jama, v starejši razvojni fazi doline, funkcionirala kot pritočna ali odtočna jama iz doline Raka. Na podlagi ohranjenih oblik, pa lahko sklepam, da je bila jama preoblikovana vsaj v štirih razvojnih fazah. Prvi fazi nastajanja in širjenja rova s tekočo vodo je sledila faza odlaganja sige. Kasneje je jama ponovno delovala kot pretočni kanal tekoče vode, ki je predhodno odloženo sigo korodirala. V današnji razvojni fazi se jama nahaja v vadozni coni in je piezometrični nivo ne doseže več. Jama 2 nad Farjevko (kat. št.: 3686) se nahaja v severovzhodnem delu doline Raka na območju s toponimom Farovka, 10 metrov severneje od Jame 1 nad Farjevko. Jama je 10 metrov dolga in 1 meter globoka. Vhod v jamo, ki je 1 meter širok in 3 metre visok, leži na nadmorski višini 524 metrov pod 6 metre visoko steno. Horizontalna jama poteka v smeri sever – jug (Kataster jam JZS, 2009). Jamski rov je povprečno okoli 1 meter širok in 2 metra visok. Dno je relativno uravnano na nadmorski višini 525 metrov in prekrito s podornim gruščem. Proti končnemu delu jame se dimenzije podornega materiala večajo, dokler v celoti ne zapolnijo nadaljevanja jame. Stene in strop jame so prekrite s sigo, ki razpada, zaradi intenzivnega zmrzalnega preperevanja. Jama je neaktiven ostanek vodne jame, ki je nastala v freatični ali epifreatični coni. Ker v jami ni ohranjenih primarnih jamskih oblik, ni jasno, ali je jama v starejši razvojni fazi doline Raka, funkcionirala kot pritočna ali odtočna jama iz doline. Na vzhodni strani doline Raka, 200 metrov severno od izvira Raka, se nahaja Carska jama pri Globoščaku (kat. št.: 7540). Jama leži med udornico Dvojni Globoščak in območjem s toponimom Hlače. Jama je 33 metrov dolga in 12 metrov globoka. Vhod v jamo je 1 meter dolga in 0,5 metra široka odprtina na nadmorski višini 538 metrov, v 5 metrov globoko, navpično brezno. Horizontalni jamski rov je 27 metrov dolg in poteka v smeri sever – jug (Kataster jam JZS, 2009). Podorni stožec pod vhodnim breznom deli jamo na severni in južni rov. Severni rov, ki je povprečno 7 metrov širok in od 6 do 2 metra visok, je 12 metrov dolg. Dno je prekrito s podornimi bloki različnih dimenzij in se z naklonom 20° spušča od osrednjega dela jame, pod podornim stožcem, na nadmorski višini 529 metrov, proti severu, kjer se rov zaključi na nadmorski višini 526 metrov. Stene in strop jame so oblikovane v živi skali, na njih pa so oblikovane primarne jamske oblike, ki kažejo na tok vode proti jugu. Južni rov, ki je povprečno 4 metre širok in 2 metra visok, je 11 metrov dolg. Dno je prekrito z delno zasiganimi podornimi bloki in se z naklonom 15° dviga od osrednjega dela jame, pod podornim stožcem, na nadmorski višini 530 metrov, proti jugu, kjer se rov zaključi na nadmorski višini 532 metrov. Stene in strop so zasigane, zato ni ohranjenih primarnih jamskih oblik. Horizontalni jamski rov je izoblikovala tekoča voda v freatični ali epifreatični coni. Na podlagi ohranjenih primarnih jamski oblik, sklepam, da je v starejši razvojni fazi doline, jame delovala kot pritočna jama v dolini Raka. Ledenica v Globoščaku (kat. št.: 783) leži na severovzhodni strani doline Raka, na severnem pobočju udornice Dvojni Globoščak. Jama je 30 metrov dolga in 20 metrov globoka. Vhod, ki je 2 metra širok in 3 metre visok, se nahaja na nadmorski višini 532 metrov. Jama poteka v smeri jugozahod – severovzhod (Kataster jam JZS, 2009). Jama je do 10 metrov široka in povprečno okoli 20 metrov visoka. Dno je v začetnem delu iz delno zasiganega podornega materiala in se strmo spušča od nadmorske višine 528 metrov do najnižjega dela jame, kjer se izravna in je oblikovano v ilovnatem materialu na nadmorski višini 515 metrov. Med podornim materialom se ilovnat sediment mestoma pojavlja še do nadmorske višine 520 metrov. Stene in strop jame so delno prekrite s sigo, ki razpada, zaradi intenzivnega zmrzalnega preperevanja. Na njih ni ohranjenih primarnih jamskih oblik. Na severovzhodni strani jame sta oblikovana 3 in 2 metra dolga stranska rova, ki sta povprečno okoli 1 meter široka in 0,5 metra visoka. Dni sta relativno uravnani v ilovnatem materialu na nadmorski višini 520 metrov. Na stenah in stropih rovov so ohranjene primarne jamske oblike, ki nakazujejo, da ju je oblikoval turbulentni vodni tok. Ledenica v Globoščaku je freatičnega ali epifreatičnega nastanka, vendar na podlagi ohranjenih primarnih jamskih oblik ni možno sklepati na smer vodnega toka, ki jo je oblikoval. Ker se sledi ilovnatega materiala pojavljajo v jami do nadmorske višine 520 metrov, sklepam, da je bila jama vsaj do tega nivoja zapolnjena z ilovnatim materialom, ki pa je bil v kasnejši razvojni fazi spran. Na severovzhodni strani doline Raka, v stenastem, vzhodnem pobočju udornice Dvojni Globoščak se nahaja jama Veliki spodmol v Globoščaku (kat. št.: 3066). Jama je 10 metrov dolga in 1 meter globoka. Vhod v jamo je 3 metre širok in 0,5 metra visok ter leži na nadmorski višini 540 metrov. Jama poteka v smeri severozahod – jugovzhod (Kataster jam JZS, 2009). Jama je povprečno okoli 2 metra široka in do 0,5 metra visoka. Dno je iz gruščnatega materiala in relativno uravnano na nadmorski višini 540 metrov. Stene in strop so živoskalne ter podvržene intenzivnemu zmrzalnemu preperevanju. Na njih ni ohranjenih primarnih jamskih oblik. Veliki spodmol v Globoščaku je reproduciran jamski rov, ki je nastal nad vodoravnim jamskim rovom, freatičnega ali epifreatičnega nastanka. Jama poteka proti jugovzhodu v smeri proti Severnemu rovu Zelških jam. Frenkova jama (kat. št.: 5498) se nahaja v zahodni steni Škocjanske udornice na stiku z južnim pobočjem podornega stožca udornice. Jama je 21 metrov dolga in 1 meter globoka. Vhod s premerom 0,8 metra se odpira na nadmorski višini 520 metrov. Jama poteka v smeri sever – jug (Kataster jam JZS, 2009). Vodoraven rov je povprečno okoli 3 metre širok in 0,5 metra visok. Dno je oblikovano v živi skali, mestoma prekrito z gruščem in relativno uravnano na nadmorski višini 525 metrov. Stene in strop jame so zasigane, zato v jami ni ohranjenih primarnih jamskih oblik. Nadaljevanje jame je v celoti zapolnila siga. Jamo je oblikovala tekoča voda ob leziki v freatični ali epifreatični coni. Ker v jami ni ohranjenih primarnih jamskih oblik, smer vode, ki jo je oblikovala ni jasna. Najvišji nivo poplav v Škocjanski udornici v današnjih hidroloških razmerah ne doseže višine jame. Jama je ostanek starejše razvojne faze ponornega območja doline Raka. Na severovzhodni strani Škocjanske udornice se pod 30 metrov visoko steno nahaja jama Spodmol pod Škocjanom (kat. št.: 3364). Jama je 10 metrov dolga in 4 metre globoka. Vhod v jamo, ki je 20 metrov širok in 10 metrov visok, leži na nadmorski višini 520 metrov. Jama poteka v smeri sever – jug (Kataster jam JZS, 2009). Jama se od vhoda postopno oži in niža. Dno je v celoti iz podornega materiala. Stene in strop so delno prekrite z razpadajočo sigo, zaradi intenzivnega zmrzalnega preperevanja. Jama je ostanek rova, ki se je porušil ob nastanku Škocjanske udornice. Predstavlja odprtino med stropom nekdaj nižje potekajoče večje jame ter podornim materialom, ki jo je zapolnil. V zahodnem pobočju Škocjanske udornice se nahaja Spodmol pri Škocjanu (kat. št.: 1280), Jama je 10 metrov dolga in 1 meter globoka. Vhod v jamo, ki je 3 metre širok in 5 metrov visok, se nahaja na nadmorski višini 525 metrov pod 6 metrov visoko steno. Jama poteka v smeri severozahod – jugovzhod (Kataster jam JZS, 2009). Horizontalna jama je povprečno okoli 4 metre široka in 3 metre visoka. Dno je relativno uravnano na nadmorski višini 525 metrov v drobnozrnatem materialu, ki je nastal z razpadom sige. Stene in strop jame so prekrite z močno razpadlo sigo, zaradi intenzivnega zmrzalnega preperevanja. Jamo je oblikovala tekoča voda ob prelomu v freatični ali epifreatični coni in je v starejši razvojni fazi doline Raka, funkcionirala kot pretočna jama. Ker v jami ni ohranjenih primarnih oblik, ni jasno v kateri smeri je tekla voda, ki jo je oblikovala. Dvojno brezno pri Škocjanu (kat. št.: 5043) se nahaja na območju s toponimom Brinje na pregibu med dolino Raka in Podbojevim lazom. Jama je 21 metrov dolga in 6 metrov globoka. Jama ima tri vhode, dve 6 metrov globoki brezni z vhodoma na nadmorski višini 537 metrov, ki sta tri metre oddaljeni, in horizontalen vhod na nadmorski višini 532 metrov. Jama poteka v smeri jugozahod – severovzhod (Kataster jam JZS, 2009). Horizontalen jamski rov, ki je povprečno 2 metra širok in 0,5 metrov visok, poteka nizko pod površjem in je 15 metrov dolg. Dno je iz podornega grušča in relativno uravnano na nadmorski višini 531 metrov. Stene in strop jame je preoblikovalo zmrzalno preperevanje in na njih ni ohranjenih primarnih jamskih oblik. Jama je ostanek vodnega rova, ki se je oblikoval v freatični ali epifreatični coni. Ker ni ohranjenih primarnih jamskih oblik, smer pretakanja vode ni jasna. Na podlagi lege jame, domnevam, da je jama prevajala vodo med dolino Raka in Podbojevim lazom, ko je piezometrični nivo še segal vsaj do nadmorske višine 530 metrov. Na območju doline Raka se nahaja 15 brezen s povprečno globino 15 metrov. V večini primerov gre za vodnjakasta brezna, manj je stopnjastih ali kupolastih (Gams, 1973). Deset jih je skoncentriranih na izvirni vzhodni strani doline. Najgloblje med njimi je Konjsko brezno (kat. št.: 1602), ki je globoko 18 metrov. Na odtočni strani doline Raka je registrirano zgolj Brezno v oddelku 8-f GGE Škocjan (kat. št.: 5042), ki je 12 metrov globoko (Kataster jam JZS, 2009). Z vidika geneze doline Raka sta zanimiva dva brezna; Lučkina jama (kat. št.: 3134) se nahaja v severovzhodnem delu doline Raka, med Dolgimi lazi in Hlačami. Brezno, ki je 7 metrov globoko in 20 metrov dolgo, ima vhod na nadmorski višini 533 metrov (Kataster jam JZS, 2009). Sestavljena je iz 4 metre dolgega spodmola in iz 7 metrov globokega brezna, ki sta povezana z 0,3 metrov visokim prehodom. Dno jame je v območju brezna in pred spodmolom iz podornega grušča. Dno spodmola je uravnano s finim sedimentom na nadmorski višini 526 metrov. Domnevam, da je brezno nastalo s porušitvijo stropa nad nižje potekajočim jamskim rovom. Na pobočju vzhodno od Cerkniških lazov se nahaja brezno Lovrencova škrbina (kat. št.: 8890). Brezno, ki je 54 metrov dolgo in 25 metrov globoko, ima vhod na nadmorski višini 538 metrov (Kataster jam JZS, 2009). V zgornjih 13 metrih globine do nadmorske višine 523 metrov je avtigena voda izoblikovala stopnjasto brezno (Gams, 1973). Pod tem nivojem se brezno razširi v delno horizontalno potekajoč freatičen rov. V jami je do nadmorske višine 520 metrov odložena poplavna ilovica, kar pomeni, da je segal piezometer v prejšnjih razvojnih fazah vsaj do tega nivoja. Najgloblji del jame je na nadmorski višini 514 metrov in ga v današnjih hidroloških razmerah piezometrični nivo ob najvišjih vodostajih ne doseže. Na obrobju doline Raka se nahaja 15 udornic. Največ jih je skoncentriranih v izvirnem delu doline. Nad podzemnim tokom Raka pred izvirom v dolini Raka je oblikovanih sedem udornic, ki imajo pretežno stenasta pobočja, v dneh pa teče Rak, ki sproti odnaša podorni material pod udornicami, zato se le-ta ne kopiči. Gre za mlade genetsko povezane udornice, nastale nad enotnim še aktivnim jamskim sistemom Zelških jam. Največja med njimi je Zelška jama, ki ima ohranjenega še del stropa, ki je poznan kot Mali naravni most. Daljši premer udornice meri 96 metrov, krajši pa 44 metrov. Povprečna globina udornice je 23 metrov, prostornina pa 43.002 m3 (Stepišnik, 2006). Udornica se nahaja 250 metrov jugovzhodno od izvira Raka iz Zelških jam. Daljši premer udornice Brlog je 230 metrov, krajši pa 174 metrov. Povprečna globina udornice je 46 metrov, prostornina pa 721.877 m3 (Stepišnik, 2006). Pobočja udornice so v glavnem stenasta, pod njimi so oblikovana melišča, ki sežejo do dna udornice. Prekinitve v ostenju se pojavljajo zgolj na severovzhodni in zahodni strani, kjer so aktivna pobočja, pod katerimi se prav tako nahajajo melišča. Dno udornice je relativno uravnano v ilovnatem sedimentu, ki se je odlagal iz poplavne vode, na nadmorski višini 525 metrov. Na jugovzhodnem pobočju je poplavna ilovica odložena do nadmorske višine 535 metrov. V ilovnatem dnu se pojavljajo grezi, kar nakazuje, da se proces aktivnega odnašanja materiala izpod udornice še ni ustavil. Na zahodni strani je 20 metrov visok obod udornice najnižji. Proti zahodu se nadaljuje okoli 20 metrov dolg, podolgovat jarek, zapolnjen z ilovnatim materialom na nadmorski višini 545 metrov. Najverjetneje gre za ostanek jamskega rova, kateremu mu je korozija denudirala strop in je potekal v višjem nivoju od rova nad katerim je nastala udornica Brlog. Na severovzhodni strani se nad obodom udornice, na nadmorski višini 550 metrov, nahaja 20 metrov širok in 10 metrov dolg jarek, ki ima prav tako dno uravnano v ilovnatem materialu. Sklepam, da gre za denudiran jamski rov, ki je genetsko povezan z denudiranim jamskim rovom na zahodni strani Brloga. Nastanek udornice Brlog je prekinil enotni jamski rov, ki je potekal od jugozahoda proti severovzhodu. Na jugozahodni strani se s podorom zaključuje Vzhodni rov Anžetove jame, na vzhodni strani udornice je med podorom in stropom porušenega dela jame narejen umeten vhod v Južni rov Zelških jam. Globočica leži 400 metrov jugovzhodno od izvira Raka iz Zelških jam. Daljši premer udornice je dolg 260 metrov, krajši pa 212 metrov. Povprečna globina je 43 metrov, prostornina pa 9214.689 m3 (Stepišnik, 2006). V najvišjem delu vzhodnega in južnega pobočja se pojavljajo 20 do 30 metrov visoke stene, pod katerimi je aktivno pobočje. Na jugovzhodni in jugozahodni strani se stene pojavljajo v srednjem delu pobočij in oblikujejo dve, zatrepoma podobni, 10 metrov dolgi, polkrožni obliki. Nad stenami je aktivno pobočje, pod njimi pa so melišča, ki sežejo do dna udornice. Na severni in zahodni strani je pobočje aktivno. Dno udornice je do 20 metrov široko, podolgovato in relativno uravnano v ilovnatem sedimentu na nadmorski višini 580 metrov. Na dnu se mestoma pojavljajo veliki podorni bloki s premeri do dveh metrov. Globočica leži južno od Blatnega rova Zelških jam, ki se na območju udornice zaključi s podorom, in je prekinila nadaljevanje rova proti jugu. Udornica Dvojni Globoščak se nahaja na izvirni strani doline Raka in leži okoli 100 metrov severno od območja s toponimom Hlače. Daljši premer je 244 metrov dolg, krajši pa 169 metrov. Povprečna globina Dvojnega Globoščaka je 25 metrov, prostornina pa 404.328 m3 (Stepišnik, 2006). Pobočja udornice so stenasta, prekinitvi se pojavita le na severni in severovzhodni strani oboda, kjer je aktivno pobočje. Pod stenami na vzhodni in zahodni strani so aktivna melišča. Dno je relativno uravnano v ilovnatem sedimentu na nadmorski višini 525 metrov in ima na jugozahodni in južni strani aktivna greza, ki nakazujeta, da se odnašanje materiala izpod udornice še ni povsem zaključilo. Z geoelektričnimi meritvami je bilo ugotovljeno, da je v osrednjem privzdignjenem delu dna udornice ilovnata zapolnitev globoka 22 metrov, na območju grezov pa vsaj 30 metrov (Stepišnik, 2006). Žarišči spodjedanja ločuje greben iz živoskalne matične podlage. Pri ilovnatem sedimentu gre za drobno frakcijo, ki se je odlagala iz stoječe vode. Ostanki ilovnate zapolnitve so na severnem in južnem pobočju ohranjeni do nadmorske višine 535 metrov, ker nakazuje, da so nekdanje hidrološke razmere dopuščale dvig piezometričnega nivoja vsaj do te višine. Udornica Kotel se nahaja 50 metrov zahodno od izvirov Očesa na zahodnem pobočju doline Raka. Daljši premer udornice je 39 metrov dolg, krajši pa 22 metrov. Povprečna globina udornice je 10 metrov, prostornina pa znaša 4.712 m3. Pobočja udornice na vzhodni in južni strani gradijo stene, ki sežejo od oboda do dna udornice, na zahodni strani je aktivno pobočje. Dno udornice je na nadmorski višini 505 metrov. Gradijo ga podorni bloki različnih dimenzij, ki so delno prekriti z ilovnatim sedimentom. Sediment je drobna frakcija, ki se odlaga iz recentnih poplav, ob visokem piezometričnem nivoju, ki v današnjih hidroloških razmerah v tem delu seže maksimalno do nadmorske višine 510 metrov. Udornica Kotel je nastala nad aktivnim vodnim rovom, ki dovaja v dolino Raka vodo iz Cerkniškega polja in avtigeno vodo iz kraškega masiva Javornikov (Gospodarič et al, 1983). Ob najvišjih vodostajih se depresija do vrha zapolni z vodo, ki odteka čez najnižji del oboda na severni strani, po 5 metrov široki in do 3 metre globoki strugi oblikovani v živoskalni matični podlagi. Korito občasnega iztoka iz udornice je 150 metrov dolgo in se zaključi okoli 50 metrov severneje od izvirov Očesa s skalno ježo nad poplavnim dnom doline Raka. Glavne struge Raka ne doseže, ker se voda po njej pretaka samo ob visokih piezometričnih nivojih, ko je celotno poplavno dno doline Raka potopljeno. Ježa na nadmorski višini 505 metrov tako predstavlja najnižji možni piezometrični nivo, ko po strugi še priteka voda. Čeprav gre za mlado udornico pod katero se nadaljuje proces aktivnega odnašanja mase, v njej ni ohranjenih sledi sigovih tvorb, saj je nastala nad aktivno vodno jamo epifreatične cone, kjer niso bili izpolnjeni pogoji za odlaganje sige. Razvojna stopnja udornice je zanimiva tudi, ker gre za zgodnjo fazo uravnavanja dna udornice v ilovnatem sedimentu na piezometričnem nivoju. Udornica bi bila primerna za natančnejšo študijo sedimentacije drobne poplavne frakcije in ugotavljanje zakonitosti oblikovanja uravnanih dnov na piezometričnem nivoju. Udornica se nahaja v srednjem delu doline Raka, 150 metrov severovzhodno od glavne struge Raka. Gre za najjužnejšo od treh udornic, ki se pojavljajo na območju s toponimom Pirhovci. Daljši premer udornice je 273 metrov dolg, krajši pa 125 metrov. Povprečna globina udornice Pirhovci 1 je 20 metrov, prostornina pa znaša 339.292 m3. Na zahodni in vzhodni strani udornice so aktivna pobočja. Na severni in južni strani so pobočja prekrita z melišči. Dno udornice je iz ilovnatega sedimenta in rahlo upada od severnega dela na nadmorski višini 535 metrov, do manjše uravnave v južnem delu na nadmorski višini 525 metrov. Ilovnat sediment je drobna frakcija, ki se je odložila iz poplavne vode, kar pomeni, da je piezometrični nivo v tem delu doline Raka segal vsaj do nadmorske višine 535 metrov. V dnu udornice ni opaziti sledi aktivnega grezanja finega sedimenta, zato sklepam, da se je proces odnašanja mase izpod udornice zaključil. Udornica Pirhovci 2 leži v srednjem delu vzhodnega dela doline Raka, 100 metrov vzhodno od današnje struge Raka. Udornica je najzahodnejša izmed treh udornic na območju imenovanem Pirhovci. Daljši premer udornice meri 136 metrov, krajši pa 117 metrov. Povprečna globina udornice znaša 23 metrov, prostornina pa je 191.191 m3. Pobočja na zahodni, južni in jugovzhodni strani udornice gradijo melišča iz podornih blokov. Na severni in vzhodni strani je aktivno pobočje, ki zvezno prehaja v okoliški kras. Dno udornice je relativno uravnano na nadmorski višini 525 metrov v ilovnatem sedimentu. Sklepam, da se je proces odnašanja mase izpod udornice zaključil. Severni del dna je rahlo vzpet, tam seže ilovnata zapolnitev do nadmorske višine 535 metrov. Ker predstavlja ilovnata zapolnitev udornice drobno frakcijo odloženo iz stoječe vode, sklepam, da je piezometrični nivo segal vsaj do nadmorske višine 535 metrov. Udornica Pirhovc 3 se nahaja v osrednjem delu vzhodnega pobočja doline Raka, 250 metrov od glavne struge Raka. Udornica je najsevernejša od treh udornic v Pirhovcih. Daljši premer je 165 metrov dolg, krajši pa 145 metrov. Povprečna globina udornice je 25 metrov, prostornina znaša 318.557 m3. Na severni in vzhodni strani udornice so aktivna pobočja, na južni in zahodni strani gradijo pobočja melišča iz podornih blokov različnih dimenzij. Dno udornice je zapolnjeno z ilovnatim sedimentom in relativno uravnano na nadmorski višini 545 do 550 metrov. Sklepam, da je piezometrični nivo v tem delu segal vsaj do tega nivoja. Na severni strani sega ilovnata zapolnitev do nadmorske višine 555 metrov. Petrografske analize ilovnatega sedimenta so pokazale, da gre za alohton sediment, ki je značilen za porečje Cerkniščice. Ker se v ilovnatem sedimentu nahajajo boksitni prodniki s premeri do 5 milimetrov, sklepam, da vsaj del ilovnatega sedimenta, ki zapolnjuje dno udornice, izvira iz jame, ki razpada v severnem pobočju udornice. Udornica Škocjanska jama se nahaja v ponornem delu doline Raka in je razpotegnjena v smeri sever-jug. Daljši premer meri 238 metrov, krajši pa 60 metrov. Povprečna globina udornice je 41 metrov, prostornina pa 346.018 m3 (Stepišnik, 2006). Pobočja udornice so v celoti stenasta. V srednjem delu vzhodnega pobočja se nahaja Veliki naravni most, skozi katerega priteka Rak v udornico. Na južni strani udornice je pod 40 metrov visoko steno 10 metrov širok in 25 metrov visok vhod v Tkalco jamo, kamor Rak ponira. V južnem delu udornice, med Velikim naravnim mostom in Tkalco jamo, so pod stenami na vzhodni in zahodni strani udornice melišča, ki sežejo do struge Raka, ki je oblikovana v živoskalni matični podlagi na nadmorski višini 497 metrov. Severni del udornice je neaktiven. V njem je ohranjen obsežen podorni stožec, ki je nastal ob porušitvi stropa nad udornico Škocjanska jama in ga je Rak v južnem delu udornice že v celoti odstranil. Na vzhodni steni udornice med Velikim naravnim mostom in skrajnim severnim delom udornice so ohranjene jamske oblike iz sige; kapniki, zavese, sigovi prelivi. V današnjih klimatskih razmerah siga na površju intenzivno mehansko prepereva, zato sklepam, da gre za mlad udor, na kar kaže sicer tudi izrazita stenovitost udornice. Stepišnik (2006) ugotavlja, da izrazit podolgovat tloris udornice kaže na to, da je nastala nad plitvo pod površjem potekajočim aktivnim jamskim rovom, in je voda sproti odnašala podorni material izpod udornice. Kljub temu sklepam, da je bila udornica hidrološko aktivna vsaj v dveh različnih fazah. Prva faza predstavlja delovanje in posledično odnašanje materiala po celotni dolžini udornice, za kar je tudi značilne podolgovate oblike. V drugi fazi, pa se je voda pretočila skozi Veliki naravni most v smeri Tkalce jame, zaradi česar je vzhodni del udornice ostal neaktiven. Nadaljnji razpad pobočij, ga je prekril z podornim materialom, zato dna nista na enaki višini. Nedvomno pa se v severnem nadaljevanju podora, nahajajo danes neaktivni jamski rovi. Cerkniški lazi so 600 metrov dolga zatrepna dolina, ki predstavlja podaljšek doline Raka na jugovzhodni strani doline in poteka v smeri sever – jug. V začetnem, južnem delu je do 180 metrov široka, v severnem delu, kjer se priključuje dolini Raka, pa do 300 metrov. Dno zatrepne doline je uravnano na nadmorski višini 520 metrov in v glavnem zapolnjeno z ilovnatim sedimentom. Na severu ilovnata uravnava prehaja v živoskalno uravnavo na isti nadmorski višini, ki se nadaljuje v Bizerjev laz, do strmega pregiba tik nad strugo Raka, ki ga predstavljajo do 15 metrov visoke stene. Dno zatrepa skoraj neprekinjeno spremlja 5 do 10 metrov višja živoskalna uravnava, na nadmorski višini 525 do 530 metrov, ki se nad dnom dviga bodisi s stenami bodisi s strmim skalnatim pobočjem. Sklepam, da je na območju Cerkniških lazov piezometer v starejših hidroloških razmerah segal vsaj do nadmorske višine 525 metrov. Pobočja doline, nad živoskalno uravnavo, so strma in se enakomerno dvigajo do najvišjih vrhov Javornikov. V začetnem delu dna, na južni strani zatrepne doline, se nahaja občasen izvir na nadmorski višini 520 metrov, ki je aktiven samo ob najvišjih piezometričnih nivojih. To pomeni, da se piezometrični nivo na južni strani v zaledju Cerkniških lazov oziroma na jugovzhodni strani doline Raka, dvigne vsaj do nadmorske višine 520 metrov. Na podlagi tektonskih značilnosti Cerkniških lazov (Čar, Gospodarič, 1984) sklepam, da je razlog za dvig piezometra v zaledju, posledica slabše prepustne razpoklinske cone ob prelomih na tem območju. Voda delno ponika v manjših grezih v ilovnatem materialu, delno pa površinsko odteka proti osrednjemu delu zatrepne doline. V osrednjem delu Cerkniških lazov se na vzhodni strani dna nahaja polkrožna kotanja v ilovnatem materialu. Pobočja poglobitve so na južni in vzhodni strani stenasta, pod stenami pa se nahaja občasni izvir na nadmorski višini 517 metrov, ki je aktiven ob visokih piezometričnih nivojih. Kotanja je odprta proti severu, kjer iz nje vodi neizrazita struga proti drugi, severno se nahajajoči polkrožni kotanji v zatrepni dolini. Severnejša kotanja se nahaja na severovzhodni strani Cerkniških lazov. Začenja se v dveh polkrožnih zajedah v živoskalni uravnavi in konča z do 10 metrov visoko, strmo ter skalnato stopnjo nad strugo Raka. Dolga je 220 metrov in povprečno okoli 80 metrov široka. Dno podolgovate kotanje je oblikovano v živoskalni matični podlagi in relativno uravnano na nadmorski višini 510 metrov. Razčlenjeno je z vrtačami, ki so v dnu zapolnjene z drobnozrnatim materialom. V kotanji ni aktivnih občasnih izvirov, so pa nižji deli ob visokih piezometričnih nivojih poplavljeni. Na severovzhodnem delu doline Raka se nahaja območje s toponimom Farovka. Na vzhodni strani Farovke je oblikovan 45 metrov dolg in 130 metrov širok zatrep. Pobočja zatrepa v zgornjem delu v celoti gradijo od 15 do 20 metrov visoke stene, pod katerimi se nahaja obsežno melišče iz podornih blokov različnih dimenzij. Stene so oblikovane na nadmorski višini od 530 do 550 metrov, melišče pa na višini od 517 do 530 metrov. V vzhodnem delu zatrepa, se na kontaktu sten in melišča, nahajata vhoda v Jami 1 in 2 v Farjevki, ki ju je oblikovala tekoča voda. Pod zatrepom se proti strugi Raka nadaljuje obsežna ilovnata uravnava, ki je v najvišjem delu na nadmorski višini 515 metrov. Nižji deli ilovnate zapolnitve so ob visokih vodostaji poplavljeni, najvišjih delov pa najvišje poplave ne dosežejo več. V jugozahodnem delu Farovke se med ilovnato zapolnitvijo in strugo Raka nahaja 15 metrov visoka živoskalna vzpetina, ki predstavlja nekakšen majhen osamelec v dolini Raka. Vzpetina je 150 metrov dolga in 75 metrov široka. Globina ilovnatega sedimenta na območju Farovke, je bila ugotovljena z meritvami profila električne upornosti tal. 115 metrov dolg profil je bil izdelan v osrednjem delu ilovnate zapolnitve (glej sliko 65) v smeri od severozahoda proti jugovzhodu. Ilovnat sediment z električno upornostjo do 150 ohm-m, se pojavlja do globine 25 metrov. Na globini okoli 10 metrov se na jugovzhodni strani pojavlja klinasto zajedanje v uravnavo is pobočij. Domnevam, da gre za melišče in podorne bloke , ki so se akumulirali pod stenastim vzhodnim pobočjem, ki se je nalagal čez naplavno ravnico v vmesni fazi razvoja. Kasneje je bil čezenj ponovno sedimentiran drobnozrnati sediment. To pomeni, da je bilo območje ilovnate zapolnitve in graviklastični procesi na pobočju aktivni sočasno. Geneza Farovke ni povsem jasna. Stene in aktivno melišče pod njimi nakazujejo, da je zatrep relativno mladega nastanka. Višina zatrepa, pa nakazuje, da je ob vznožju pobočja moralo prihajati do intenzivnega spiranja in odnašanja pobočnega graviklastičnega materiala. Na aktivni vodni tok ob vznožju zatrepa, nakazujejo tudi meritve električne upornosti tal, ki so pokazale, da se pod naplavno ravnico nahaja živoskalna struga, po kateri je najverjetneje nekoč tekel Rak. Na podlagi neaktivnih vodnih jam, ki se nahajata v zatrepu, pa sklepam, da je območje v starejši razvojni fazi doline Raka funkcioniralo kot izvirni ali ponorni del doline. V severozahodnem delu Podbojevega laza je oblikovana živoskalna uravnava na nadmorski višini od 525 do 535 metrov. Dolga je 300 metrov in povprečno okoli 120 metrov široka. Nad nižjimi deli kotanje v Podbojevem lazu se dviga s skalnato in relativno strmo, 5 do 10 metrov visoko stopnjo. Sicer zelo izrazita uravnava, je intenzivno zakrasela, razčlenjena s škrapljami in številnimi vrtačami. V dneh vrtač se pojavlja ilovnat sediment, za katerega je bilo s kvalitativno mehansko analizo na terenu ugotovljeno, da gre za drobnozrnat sediment, ki se je najverjetneje odlagal iz poplavne vode. Nad živoskalno uravnavo se pobočja kotanje v Podbojevem lazu enakomerno dvigujejo. Na severozahodni strani Podbojevega laza obdaja kotanjo živoskalna uravnava na nadmorski višini 550 do 560 metrov. Sklenjena uravnava je polkrožne oblike in od 30 do 200 metrov široka. Nižje ležeča pobočja kotanje v Podbojevem lazu postopno prehajajo v uravnavo z blagim pregibom. Uravnava je razčlenjena s številnimi do 10 metrov globokimi vrtačami, ki imajo premere tudi do 40 metrov. Tudi prehod v višja pobočja, ki se položno dvigajo do oboda kotline Rakov Škocjan, je blag. Vzhodni in najnižji del kotanje v Podbojevem lazu je zapolnjen z ilovnatim sedimentom. Ilovnata uravnava je povprečno 150 metrov široka in relativno uravnana na nadmorski višini 520 metrov. V osrednjem delu se pojavljajo grezi, ki so do 5 metrov globoki in do 15 metrov široki. Grezi so najverjetneje sufozijske vrtače, ki so nastale zaradi podzemnega spodjedanja in odnašanja materiala, kar nakazuje na aktivni vodni tok v podzemlju pod ilovnatim dnom osrednjega dela kotanje v Podbojevem lazu. Ob robovih ilovnate zapolnitve, na stiku s pobočji kotanje se prav tako pojavljajo posamezne kotanje, ki pa so najverjetneje nastale s površinskim spiranjem ilovice v podzemlje. Prehod med ilovnatim dnom in položnimi živoskalnimi pobočji kotanje je blag. V jugovzhodnem delu prehaja ilovnata uravnava brez prekinitve v jarek, zapolnjen z ilovnatim sedimentom, na nadmorski višini 520 do 525 metrov. V zahodnem delu pa prehaja sprva v okoli 40 metrov širok živoskalni jarek na nadmorski višini 520 metrov, za katerim se po 70 metrih nadaljuje jarek zapolnjen z ilovnatim sedimentom na nadmorski višini 500 do 505 metrov. Globina ilovnatega sedimenta, ki zapolnjuje dno kotanje, je bila ugotovljena z meritvami profila električne upornosti tal. 95 metrov dolg profil je bil izdelan v osrednjem delu uravnave (glej sliko 70) v smeri jugozahod-severovzhod. Ilovnat sediment z električno upornostjo do 150 ohm-m, se pojavlja do globine 5 metrov. V globini 7 metrov in vsaj do globine 28 metrov se pojavlja območje z električno upornostjo nad 1000 ohm-m, ki je lahko matična kamnina ali prazen prostor. Območje, imenovano Podbojev laz, se nanaša na kotanjo v vzhodnem delu Podbojevega laza. Območje, imenovano Zahodni odsek, se nanaša na osrednji del Podbojevega laza. Petrografske analize ilovnatega sedimenta so pokazale, da gre za alohton sediment, ki je značilen za porečje Cerkniščice. Sklepam, da so bile smeri pretakanja vode na območju kotline Rakov Škocjan v času sedimentacije sedimenta, podobne današnjim. V južnem delu Podbojevega laza, se nahaja 250 metrov dolg jarek, ki poteka v smeri sever jug. Na jugu se začenja z okoli 20 metrov globoko in povprečno 45 metrov široko kotanjo zapolnjeno z ilovnatim sedimentom na nadmorski višini okoli 515 metrov. Dno je 20 metrov široko. Pobočja kotanje so na vzhodni in zahodni strani stenasta, pod njimi so melišča, ki sežejo do ilovnatega dna. V južnem delu je aktivno pobočje pod katerim je obsežno melišče iz podornih blokov s premerom do 1 meter in se v osrednjem delu pobočja združuje z ostalimi melišči. Na severni strani se položno pobočje iz podornega materiala dvigne le za nekaj metrov od koder se nadaljuje 7 metrov širok in 10 metrov dolg jarek do naslednje poglobitve. Na vzhodni strani jarka je aktivno pobočje, pod katerim je nekaj podornih blokov, zahodno pobočje je stenasto. Dno jarka je uravnano v ilovnatem sedimentu. Poglobitev v katero se jarek nadaljuje je 5 metrov globoka. Pobočja na vzhodni in zahodni strani so stenasta pod njimi pa sežejo melišča v dno poglobitve in ga prekrivajo. Ilovnatega sedimenta v tej kotanji ni zaslediti. Na severni strani poglobitve se nadaljuje 10 metrov širok jarek, ki je uravnan v ilovnatem sedimentu. Na vzhodni strani jarka je položno aktivno pobočje, na zahodni strani pa se nad dnom pojavlja 1 meter visoka živoskalna stopnja, nad katero se prav tako nadaljuje položno aktivno pobočje. Proti severu postaja jarek vse manj izrazit in postopno prehaja v ilovnato zapolnitev Podbojevega laza. Meritve profila električne upornosti tal (glej sliko 74) v profilu 4 so pokazale, da je globina ilovnate zapolnitve v jarku vsaj 14 metrov globoka in do 10 metrov široka. V okolici ilovnate zapolnitve je živoskalna matična podlaga (Stepišnik et al, 2009). Meritve profila električne upornosti tal (glej sliko 74) v profilu 5 so pokazale, da sega ilovnata zapolnitev vsaj do globine 14 metrov. V zgornjem delu je ilovnata zapolnitev široka okoli 6 metrov, z globino pa se širina veča in v najglobljem z metodo doseženem delu profila znaša 10 metrov. Okolico zapolnitve gradi živoskalna matična podlaga (Stepišnik et al, 2009). Granulometrične analize (glej sliko 73) vzorcev ilovnatega sedimenta so pokazale, da sediment vsebuje od 58 do 70 odstotkov melja, od 19 do 27 odstotkov gline in od 8 do 19 odstotkov peska, kar ga uvršča v teksturni razred meljaste ilovice (Stepišnik et al, 2009). Petrografske analize ilovnatega sedimenta so pokazale, da gre za alohton sediment, ki je značilen za porečje Cerkniščice, kar kaže na to, da so bile smeri pretakanja vode na območju kotline Rakov Škocjan v času sedimentacije sedimenta, podobne današnjim. Na podlagi morfologije jarka, sklepam, da gre za brezstropo jamo, ki ji je denudacija delno odstranila strop, delno pa se je porušil v jamski rov pod njim. Z ilovnatim sedimentom zapolnjen jarek v osrednjem delu Podbojevega laza leži zahodno od ilovnate uravnave v vzhodnem delu Podbojevega laza. Sestavlja ga izrazito podolgovata kotanja dolga 120 metrov, ki poteka v smeri sever – jug, in krajši odseki jarkov, ki se nadaljujejo še 150 metrov proti severozahodu. Pobočja kotanje so stenasta, prekinitev se pojavlja zgolj v severozahodnem delu, za katero se nahaja nadaljevanje jarka. Kotanja je v povprečju 20 metrov globoka. Pod stenami ležijo podorni bloki različnih dimenzij. Dno kotanje je uravnano v ilovnatem sedimentu na nadmorski višini 500 metrov. V severnem delu se pod 5 metrov visoko steno nahaja vhod v Jamo pri Podbojevem lazu (kat. št.: 3687), ki je najverjetneje ohranjen del jamskega rova genetsko povezanega z jarkom. Na severozahodnem delu se obod kotanje dvigne samo za 7 metrov, od koder se nadaljuje 110 metrov dolgo razčlenjeno nadaljevanje jarka. Sestavljata ga dve vrtači, ki imata aktivna položna pobočja in uravnani dni v ilovnatem sedimentu na nadmorski višini 505 metrov. Jarek se zaključi pod stenastim zatrepom, širokim sedem metrov in visokim pet metrov. Okoli 10 metrov severno od zatrepa se nahaja manjša udornica, ki je v Katastru jam Jamarske zveze Slovenije registrirana kot Brezno ob Matildini cesti (kat. št.: 3688), in je najverjetneje nastala nad podzemnim nadaljevanjem opisanega jarka. Granulometrične analize (glej sliko 73) vzorcev ilovnatega sedimenta so pokazale, da sediment vsebuje od 55 do 70 odstotkov melja, od 19 do 30 odstotkov gline in od 9 do 19 odstotkov peska, kar ga uvršča v teksturni razred meljaste ilovice (Stepišnik et al, 2009). Petrografske analize so pokazale, da gre za alohton sediment, ki je značilen za porečje Cerkniščice. Sklepam, da so bile smeri pretakanja vode v času sedimentacije ilovnatega sedimenta, podobne današnjim. Na podlagi morfologije prvega dela jarka, kjer je oblikovana kotanja, podzemnega nadaljevanja te kotanje v neaktivno vodno jamo, morfologije severnega dela jarka, ki se zaključi tik pred udornico ter nadmorskih višin posameznih odsekov, sklepam, da gre za dva genetsko nepovezana jarka brezstropih jam, ki sta nastala iz plitvo pod površjem potekajočih jam. Na območju Podbojevega laza se nahaja sedem do konca leta 2008 registriranih jam (Kataster JZS, 2008) in eno še neregistrirano brezno. V glavnem se nahajajo na zahodni strani depresije v dvignjenem zakraselem površju. Vse jame ležijo v vadozni coni in nikjer ne dosežejo nivoja piezometra. Tri jame so preoblikovane neaktivne vodne jame, pet je vadoznih brezen. Neaktivne vodne jame na območju Podbojevega laza so v povprečju 23 metrov dolge in 10 metrov globoke. Jame predstavljajo odlomke freatičnih ali epifreatičnih jamskih rovov, ki so danes izločeni iz prvotne hidrološke funkcije. Vse jame se nahajajo v neposredni bližini z ilovnatim sedimentom zapolnjenih podolgovatih kotanj. Jame predstavljajo bodisi podzemna nadaljevanja jarkov brezstropih jam bodisi so nastala z udorom nad nizko pod površjem potekajočimi horizontalnimi jamskimi rovi. Jama pri Malem Globoščaku (kat. št.: 3507) se nahaja v južnem delu Podbojevega laza, 100 metrov severovzhodno od Velikega Globoščaka. Jama je 40 metrov dolga in 15 metrov globoka. Ima dva 24 metrov oddaljena vhoda, ki ležita oba na nadmorski višini 530 metrov. Južnejši vhod je strm podor, severni pa 12 metrov globoko brezno (udornica Mali Globoščak). Povezana sta z 0,5 metra visokim naravnim mostom, pod 10 metrov visoko steno. Jama poteka v smeri sever – jug (Kataster jam JZS, 2009). Horizontalni rov je 24 metrov dolg ter povprečno okoli 8 metrov širok in 2 metra visok. Dno jame je povsem uravnano v ilovnatem sedimentu na nadmorski višini 515 metrov in prekrito z drobnim gruščem. Stene in strop jame so prekrite s sigo, ki razpada, zaradi intenzivnega zmrzalnega preperevanja. V jami ni ohranjenih primarnih jamskih oblik. Jamo je izoblikovala tekoča voda v freatični ali epifreatični coni. Ker ni ohranjenih primarnih jamskih oblik, ni jasno v kateri smeri je tekla voda, ki jo je oblikovala. Nekateri stalaktiti, na sicer uravnanem stropu, so ukrivljeni proti severu. To nakazuje, da je v času njihovega nastajanja potekala konstantna zračna cirkulacija v tej smeri, kjer je moralo biti nadaljevanje jame, ki ga je do danes v celoti zapolnila siga. Jama pri Podbojevem lazu (kat. št.: 3687) se nahaja na zahodni strani Podbojevega laza. Jama je 16 metrov dolga in 3 metre globoka. Vhod v jamo, ki je 3 metre širok in 1 meter visok, se odpira na nadmorski višini 517 metrov pod 5 metrov visoko steno. Jama poteka v smeri sever – jug (Kataster jam JZS, 2009). Horizontalni jamski rov je povprečno okoli 4 metre širok in od 1 do 3 metre visok. Dno jame je prekrito s podornim materialom in relativno uravnano na nadmorski višini 513 metrov. Primarne stene in strop jame je preoblikovalo odlaganje sige, mehansko rušenje stropa in aktivno zmrzalno preperevanje, zato ni ohranjenih primarnih jamskih oblik. Jamo pri Podbojevem lazu je oblikovala tekoča voda v freatični ali epifreatični coni, vendar ni jasno v kateri smeri je tekla voda, ki jo je oblikovala. Južno od jame, v osrednjem delu Podbojevega laza, se nadaljuje jarek zapolnjen z ilovnatim materialom, ki je najverjetneje brezstropa jama. Brezno ob Matildini cesti (kat. št.: 3688) se nahaja 20 metrov zahodno od glavne ceste čez kotlino Rakovega Škocjana. Jama je registrirana kot 14 metrov dolgo in 11 metrov globoko brezno. Ker je depresija nastala z udorom nad plitvo pod površjem potekajočim jamskim rovom in gre pravzaprav za udornico manjših dimenzij, je natančneje opisana kot udornica ob Matildini cesti v poglavju 3.3.5. Vadozna brezna Na območju Podbojevega laza se nahaja pet vadoznih brezen. Njihova povprečna globina je 13 metrov, dolžina pa 20 metrov. Najgloblje brezno je Zasifonski oddušnik (kat. št.: 9329), ki je 30 metrov globoko. Nahaja se 1 kilometer jugozahodno od osrednje uravnave v Podbojevem lazu. Gre za stopnjasto brezno (Gams, 1973), ki se zaključi s plastjo tektonske breče. Brezno pri Malem Globoščaku (kat. št.: 3508) se nahaja 50 metrov zahodno od brezstrope jame v jugovzhodnem delu Podbojevega laza. Navpičen vhod v brezno s premerom okoli 4 metre, se nahaja na nadmorski višini 534 metrov. Do globine 5 metrov je brezno vertikalno, nato se začne strmo spuščati po podornem materialu v smeri jugo-jugovzhod. Brezno je nastalo z razširitvijo razpoke ob prelomu v smeri severozahod-jugovzhod. Viljamovka (jama še ni registrirana) je 11 metrov globoko vodnjakasto brezno (Gams, 1973), ki se na dnu nadaljuje v nekaj metrov dolg in 2 metra visok podzemni prostor. Nahaja se 40 metrov severozahodno od brezstrope jame v osrednjem delu Podbojevega laza. 3.3.5 Udornice Na širšem območju Podbojevega laza se nahajajo 3 udornice. Največja izmed njih je Veliki Globoščak, ki se nahaja 300 metrov južno od ilovnate uravnave v vzhodnem delu Podbojevega laza in 200 metrov zahodno od Velikega naravnega mostu. Ostali dve udornici sta manjši depresiji, ki sta nastali z udorom nad podzemnimi jamskimi prostori in ne dosegata objektivnega velikostnega minimuma udornic, ki so bile do sedaj proučevane (Stepišnik, 2006). Vendar ju zaradi njune genetske in funkcijske vloge v reliefu, kljub temu posebej obravnavam kot udornici. Veliki Globoščak se nahaja jugovzhodno od Podbojevega laza. Daljši premer udornice meri 306 metrov, krajši pa 193 metrov. Povprečna globina udornice je 41 metrov, prostornina znaša 998.257 m3 (Stepišnik, 2006). Pobočja udornice so v glavnem stenasta, pod njimi so melišča. Večja prekinitev v ostenju se pojavlja zgolj na severni strani, kjer je v zgornjem delu aktivno pobočje pod njim pa melišče. Dno udornice predstavlja 3 metre širok in 5 metrov globok jarek na nadmorski višini 515 do 520 metrov. Oblikovan je v ilovnatem sedimentu, ki se je odlagal iz stoječe vode na piezometričnem nivoju. Udornica je razpotegnjena v smeri jugozahod – severovzhod, kar kaže na nastanek udornice nad nizko pod površjem potekajočim aktivnim jamskim rovom, kjer je voda sproti odnašala porušen material izpod udornice (Stepišnik, 2006). Po metričnih značilnostih in orientaciji v prostoru je udornica podobna 200 metrov vzhodneje ležeči udornici Škocjanska jama. Udornica leži jugozahodno od Podbojevega laza in 50 metrov severovzhodno od udornice Veliki Globoščak. Daljši premer je 14 metrov dolg, krajši pa 10 metrov. Povprečna globina udornice je 12 metrov, njena prostornina je 3.619 m3. Pobočja udornice so stenasta, pod njimi pa ležijo podorni bloki, ki v celoti prekrivajo dno udornice. Na severni strani udornice se v spodnjem delu stene odpira vhod v Jamo pri Malem Globoščaku in predstavlja severno nadaljevanje jamskega rova, nad katerim je udornica nastala. Udornica se nahaja v osrednjem delu vzhodnega pobočja kotanje pri Podbojevem lazu. Daljši premer meri 18 metrov, krajši premer pa 14 metrov. Povprečna globina je 9 metrov, prostornina pa 4.825 m3. Pobočja udornice so stenasta. Stene so navpične, na vzhodni strani celo previsne, in segajo večinoma od oboda do dna udornice. Prekinitev je samo na južni strani oboda, kjer celotno pobočje prekrivajo podorni bloki, ki se stekajo v udornico in v celoti prekrivajo dno. Dno upada od južnega dela na nadmorski višini 520 metrov proti severovzhodnemu delu na nadmorski višini 512 metrov. Na severovzhodni strani, en meter nad dnom se v steni odpira 0,5 metra visok in 10 metrov širok spodmol. Dolg je največ 5 metrov in se zaključi z zožitvijo lezike ob kateri je tudi nastal. Udornica je nastala delno z udorom, delno ji je strop odstranila korozija. Morfografska in morfometrična analiza površinskih in podzemnih kraških oblik na območju kotline Rakov Škocjan, je pokazala, da je nastanek in razvoj kotline kompleksnejši, kot je bilo navedeno z dosedanjimi pojasnitvami v literaturi. Kotlina je oblikovana v manjši kraški uravnavi na nadmorski višini okoli 600 metrov, ki je zgrajena iz apnencev spodnjekredne starosti. Čez območje potekajo tri izraziti prelomi v dinarski smeri, ki so dobro opazni na terenu. Čez kotlino pa potekajo še številni manj izraziti prelomi v smeri sever-jug. Ob prelomih so oblikovane tudi razpoklinske cone, ki prav tako potekajo v dinarski smeri ali smeri sever-jug. Koncentracija tektonskih pojavov na manjšem območju predstavlja oviro podzemnemu pretoku vod. Na območju kotline Rakov Škocjan sicer voda odteka tudi podzemno, vendar je kamnina do te mere pretrta, da je onemogočeno oblikovanje večjih podzemnih kanalov, ki bi lahko prevajali vso dotočno vodo. Zaradi tega prihaja do lokalno dvignjenega piezometričnega nivoja in vode cono delno prečkajo površinsko. V pobočjih kotline se pojavljajo živoskalne uravnave na več nivojih. Ker je edini poznan mehanizem uravnavanja kraškega površja, uravnavanje na piezometričnem nivoju (Ford, Williams, 2007), sklepam, da so nastale z uravnavanjem dna kotline na piezometričnem nivoju v starejših razvojnih fazah, kar pomeni, da se je že v začetnih razvojnih fazah kotline, v njej pojavljala površinsko tekoča voda. Najvišje živoskalne uravnave, za katere domnevam, da so najstarejši morfološki ostanek iz preteklih razvojnih faz kotline, so oblikovane na vzhodi strani kotline, nad Cerkniškimi lazi, na nadmorski višini 570 metrov. Temu nivoju ustreza najverjetneje tudi udornica Globočica, ki ima ilovnato uravnano dno oblikovano na nadmorski višini 580 metrov in se nahaja v neposredni bližini v zaledju uravnav. Na piezometrični nivo, ki je segal do te nadmorske višine, pa nakazuje tudi v bližini ležeča Velika volčja jama, ki je genetsko freatičnega ali epifreatičnega nastanka, in v kateri je ilovnat sediment ohranjen do nadmorske višine 585 metrov. Na podlagi analiz ilovnatega materiala in same morfologije jame sklepam, da so bile smeri pretakanja vode v najzgodnejši razvojni fazi kotline, podobne današnjim, ter da je v tej fazi Velika volčja jama funkcionirala kot eden od pritočnih kanalov v kotlini Rakov Škocjan. K isti razvojni fazi prištevam tudi živoskalne uravnave na nadmorski višini od 550 do 565 metrov, ki so oblikovane v celotnem obodu kotline. Ker ni oblikovanih uravnav v pobočjih nad pregibom med dolino Raka in Podbojevim lazom, ne morem sklepati o tem, ali sta bili kotanji že v tej fazi morfološko ločeni ali je imela kotlina enotno dno. Čeprav izostanek uravnav v tem delu, nakazuje na dvodelnost kotline. Uravnave predstavljajo nekakšne terase, za katere domnevam da so ostanek razvojne faze, ko se je oblikovalo uravnano dno kotline na nadmorski višini okoli 560 metrov. Na uravnavanje dna v piezometričnem nivoju, kaže tudi enoten nivo uravnav. Ker se na živoskalnih uravnavah pojavlja lokalno ohranjen sediment, v katerem se nahajajo boksitni prodniki, ki so značilni za porečje Cerkniščice, sklepam, da je bilo v tej razvojni fazi kotline, v dnu oblikovana naplavna ravnica ter da so bile smeri pretakanja vode v takratnih hidroloških razmerah podobne današnjim. Tej razvojni fazi najverjetneje ustreza tudi udornica Pirhovci 3, ki ima relativno uravnano dno v ilovnatem sedimentu na nadmorski višini 550 metrov, aktivna pobočja pa so položnejša. Nahaja se neposredno v zaledju živoskalne uravnave. Dimenzije in morfologija udornice kažejo, da je nastala nad aktivnim vodnim rovom, ki je najverjetneje dovajal večje količine vode v kotlino. Na vzhodni, pritočni strani kotline se nahajajo tudi fragmenti neaktivnih vodnih jam, ki so najbrž bile aktivne v tej fazi. Najbolj izrazita ostanka vodnega rova, ki imata relativno uravnani dni v živi skali na nadmorski višini 560 metrov, sta ohranjena v Milojkini jami in Brlogu pod Javorniško cesto. V severovzhodnem obrobju kotline ležeča Metkina jama, pa ima, na nadmorski višini 560 metrov, uravnano dno v ilovnatem sedimentu. Analize ilovnatega sedimenta, ki je ohranjen na nadmorskih višinah med 550 in 565 metrov, so pokazale, da gre v vseh primerih za alohton material, ki je značilen za porečje Cerkniščice. Značilnosti reliefnih oblik, ki jih lahko pripišem tej fazi razvoja kotline Rakov Škocjan, kažejo, da je piezometrični nivo v fazi oblikovanja segal vsaj do nadmorske višine 570 metrov in da je kotlina prevajala površinsko tekočo vodo, katere smeri pretakanja so bile analogne današnjim. Najbolj izrazita, starejša razvojna faza kotline Rakov Škocjan ustreza nivoju na nadmorski višini okoli 525 metrov. V celotnem obodu doline Raka je oblikovana skoraj neprekinjena živoskalna uravnava na nadmorski višini od 520 do 530 metrov, ki predstavlja izrazito teraso v pobočjih doline Raka. Pojavlja pa se tudi v severozahodnem delu Podbojevega laza. Domnevam da je ostanek na piezometričnem nivoju oblikovanega uravnanega dna kotline. Ker se med dolino Raka in Podbojevim lazom nahaja pregib na nadmorski višini 535 metrov, ki je višji od živoskalnih uravnav, je zelo verjetno, da sta bili kotanji že v tej razvojni fazi morfološko ločeni. Na dvojnost kotline nakazuje tudi neaktivna vodna jama Dvojno brezno pri Škocjanu, ki se nahaja v pregibu med kotanjama, in ima uravnano dno oblikovano na nadmorski višini 531 metrov. Jama je ostanek vodne jame, ki je najverjetneje prevajala del vod, med dolino Raka in Podbojevim lazom, v razvojni fazi kotline z dnom na nadmorski višini okoli 525 metrov. V obrobju doline Raka in Podbojevega laza, se nahajajo tudi, z ilovnatim sedimentom zapolnjene podolgovate kotanje in udornice ter neaktivne vodne jame, ki nakazujejo na to, da je piezometrični nivo segal do nadmorske višine okoli 525 metrov. Analize vzorcev sedimenta, ki je ohranjen na površju in v jamah na nadmorskih višinah okoli 525 metrov, so pokazale, da gre v vseh primerih za alohton sediment, ki vsebuje boksitne prodnike, ki izvirajo iz porečja Cerkniščice. Boksitni prodniki nakazujejo, da so bile smeri pretakanja vode v tej razvojni fazi, podobne današnjim. Severno od današnjega izvira Raka iz Zelških jam, leži udornica Dvojni Globoščak, ki ima relativno uravnano dno v ilovnatem sedimentu na nadmorski višini 525 metrov. Dimenzije in morfologija udornice nakazujejo, da gre za bližnji udornici, ki sta najverjetneje nastali nad vzporednima aktivnima jamskima rovoma. Genetska dvojnost udornice se je delno zabrisala s kasnejšim odlaganjem ilovnatega sedimenta na piezometričnem nivoju. Da sta bila v tem delu oblikovana dva vzporedna aktivna vodna rova, nakazujeta tudi dve vzporedni podolgovati kotanji s toponimom Hlače, zapolnjeni z ilovnatim sedimentom na nadmorski višini 525 do 530 metrov, ki se nahajata okoli 100 metrov jugozahodno od udornice, v smeri proti dolini Raka. Podolgovati kotanji predstavljata jarka, ki sta najverjetneje delovala kot zatrepni dolini, na začetku katerih so se nahajali izviri. Na hidrološko povezanost Dvojnega Globoščaka in Hlač, nakazuje, zaradi morfoloških značilnosti in lege, tudi Carska jama pri Globoščaku, ki se nahaja med udornico in vzhodnejšim zatrepom. Vsaj del vod, ki je izviral na območju Hlač, je najverjetneje pritekal po danes neaktivnih vodnih rovih, ki so del Zelških jam. Južni in Severni rov Zelških jam, ki sta oblikovana na nadmorski višini okoli 525 metrov, sta namreč prevajala večje količine vode od juga proti severu. Severni rov pa se zaključi s čelnim podorom na območju Dvojnega Globoščaka. V zaledju Južnega rova Zelških jam leži udornica Brlog, ki je najbrž v genetski povezavi z rovom. Relativno uravnano dno v ilovantem sedimentu, na nadmorski višini 525 metrov, se je prav tako oblikovalo v razvojni fazi doline, ko je piezometer segal vsaj do nadmorske višine 525 metrov. 250 metrov zahodno od Hlač je oblikovana zatrepna dolina Dolgi laz, ki je zapolnjena z ilovnatim sedimentom in je odprta proti strugi Raka. Začenja se v izrazitem, stenastem zatrepu, na nadmorski višini 525 metrov. V robu zatrepa se nahaja vhod v Jamo pod cesto v Rakovem Škocjanu, ki je funkcionirala kot izvirna jama. Dimenzije in morfologija Dolgega laza ter jame v nadaljevanju, nakazujejo, da se je na začetku zatrepne doline, nahajal eden ali več izvirov, ki so dovajali večje količine vode v dolino Raka, ko je piezometer segal vsaj do nadmorske višine 525 metrov. Na vzhodni strani doline Raka se je nahajalo še več izvirov, na kar nakazujeta udornici Pirhovci 1 in 2. Ležita v neposrednem zaledju živoskalnih uravnav, dni udornic pa sta relativno uravnani v ilovnatem sedimentu na nadmorski višini 525 metrov. Dimenzije in morfologija udornic kaže na to, da sta nastali nad jamskima rovoma, kjer je aktivni vodni tok sproti odnašal podorni material. 30 metrov jugozahodno od udornice Pirhovci 1, je v pobočju on robu živoskalne uravnave, oblikovan plitvi zatrep. Pred zatrepom je v živoskalni uravnavi oblikovana neizrazita struga, ki je 5 do 10 metrov široka in do 1 meter globoka. V delu, kjer se pojavlja manjša poglobitev v strugi, je ohranjen ilovnat sediment. Domnevam, da je na robu uravnave v zatrepu izvirala voda, ki je pritekala po podzemnem kanalu, nad katerim je nastala udornica Pirhovci 1. Na podlagi morfološke izoblikovanosti kontaktnega dela živoskalnih uravnav in višjih pobočij, lahko sklepam, da je v razvojni fazi doline, z dnom na nadmorski višini okoli 525 metrov, bilo poleg že opisanih izrazitejših izvirnih delov, kjer je najbrž dotekala glavnina pritočne vode, oblikovanih tudi več manjših izvirov. Neizraziti ostanki domnevno manjših zatrepov, so oblikovani predvsem na zahodni strani doline. Čeprav se, v lokalno ohranjenem ilovnatem sedimentu na zahodni strani doline Raka, pojavljajo tudi boksitni prodniki, so le ti redkejši in imajo povprečno manjše premere, od tistih na vzhodni strani doline. Najbrž je že v takratnih hidroloških razmerah, na zahodni strani doline izvirala tudi avtigena voda iz kraškega masiva Javornikov. Speleološke analize jam so pokazale, da se večina neaktivnih vodnih jam v dolini Raka, nahaja na vzhodni strani doline. Vse, ki se nahajajo v neposrednem zaledju doline, imajo na nadmorskih višinah okoli 525 metrov, oblikovana bodisi živoskalna dna bodisi ohranjene sledi zapolnitve z ilovnatim sedimentom. Ugotovila sem tudi, da so danes neaktivne vodne jame polifaznega nastanka, kar nakazuje na daljša obdobja nihanja piezometričnega nivoja. Ker so v glavnem ohranjeni in dostopni le krajši fragmenti nekdanjih vodnih jam, ki so že močno preoblikovani, se v njih pojavlja malo primarnih jamskih oblik. Zaradi tega je nemogoča določitev smeri vode, ki jih je oblikovala in preoblikovala. Ker pa sem na podlagi analiz ilovnatega sedimenta ugotovila, da gre za alohton sediment, ki izvira iz porečja Cerkniščice, domnevam, da so bile smeri pretakanja vode podobne današnjim. Na podlagi tega sklepam, da so jame, ki se nahajajo v severovzhodnem in vzhodnem delu doline, funkcionirale kot pritočne jame. Nekoliko več nejasnosti je v povezavi z jamami, ki se nahajajo v današnjem ponornem delu doline. Na območju je oblikovanih sorazmerno malo brezen, kar nakazuje, da vadozna cona ni globoka. Kljub plitvi vadozni coni, pa so bile jame relativno intenzivno zasigane. Marsikje je siga povsem zapolnila nadaljevanja neaktivnih vodnih jamskih rovov, čeprav dimenzije rovov niso majhne. V fazi uravnavanja dna doline na nivoju okoli 525 metrov, so bili najbrž tudi Cerkniški lazi v funkciji pritočnega dela doline. V pobočjih zatrepne doline je oblikovana skoraj neprekinjena živoskalna uravnava na nadmorski višini okoli 525 metrov. Zatrepom podobne oblike so oblikovane zgolj v jugozahodnem pobočju. Vendar pa v pobočjih ni registriranih ali poznanih podzemnih jam. Razlog za izostanek jam je lahko v tektonskih značilnostih Cerkniških lazov, saj čeznje potekata Nadliški in Rakovški prelom, več manj izrazitih prečnih prelomov ter razpoklinskih con. Kamnina je do te mere pretrta, da so najverjetneje morebitni jamski kanali vsaj delno porušeni oziroma je že samo oblikovanje pretočnih jamskih rovov oteženo. Tektonske razmere Cerkniških lazov, pa so tudi najverjetnejši razlog za neujemanje dimenzij zatrepne doline z njenimi današnjimi hidrološkimi značilnostmi. Glede na dimenzije zatrepne doline, ki za nekaj krat presega dimenzije zatrepne doline pred izvirom Raka iz Zelških jam, bi bilo namreč za pričakovati, da so Cerkniški lazi v vseh razvojnih fazah predstavljali najpomembnejši pritočni del kotline, kjer je izvirala glavnina pritočnih vod. Vendar sem ugotovila, da se nahaja v zaledju Cerkniških lazov le ena neaktivna vodna jama večjih dimenzij in sicer Velika Volčja jama, ki je bila najverjetneje hidrološko aktivna v najstarejši razvojni fazi, saj se nahaja previsoko nad uravnavo Cerkniških lazov, da bi mogla biti genetsko pogojena z njenim oblikovanjem. Za kasnejše faze razvoja ni morfoloških pokazateljev, ki bi nakazovali, da so bili v tem delu aktivni izdatnejši izviri, kakor tudi v današnjih hidroloških razmerah v Cerkniških lazih ne izvirajo bistvene količine pritočne vode v dolino Raka. Domnevam, da je prav tektonska pretrtost kamnine in posledično večja specifična površina kamnine, podvržena intenzivnejšemu raztapljanju, povzročila oblikovanje obsežne zatrepne doline. Na obstoj večjih epifreatičnih podzemnih kanalov, ki so prevajali velike količine vode, iz Cerkniškega polja v severozahodni smeri (kjer ležijo tudi Cerkniški lazi), sicer nakazujejo udornice Veliki in Mali Kamojstrnik ter Globoki dol (Stepišnik, 2006), vendar bi bila takšna trditev, ob odsotnosti znanih speleoloških objektov na tem območju, neutemeljena. V ponornem delu doline Raka, v bližini stranskega vhoda v Tkalca jamo, se nahaja podolgovata kotanja, zapolnjena z ilovnatim sedimentom, na nadmorski višini 520 do 530 metrov. Iz morfologije podolgovate kotanje, ni razvidno, ali je jarek brezstropa jama ali gre za zatrepno dolino. Čeprav so analize ilovnatega sedimenta pokazale, da gre za alohton material, ki je značilen za porečje Cerkniščice, prav tako ni povsem jasno, ali je bila hidrološka funkcija jarka dovajanje ali odvajanje vod iz doline Raka. Ker pa se jarek nahaja zgolj 10 metrov od stranskega vhoda v Tkalca jamo, ki je nastal s porušitvijo stropa, nad nizko pod površjem potekajočim jamskim rovom, ki je v smeri proti jarku zapolnjen s podornim materialom, ilovnatim sedimentom in sigo, domnevam, da je v genetski povezavi z začetnim delom Tkalca jame. Na podlagi morfologije vhodnega dela Tkalca jame in udornice Škocjanska jama, sklepam, da so v razvojni fazi doline, z dnom uravnanim na nadmorski višini okoli 525 metrov, na območju jarka vode ponirale in tekle po jamskem rovu, nad katerim je nastala Škocjanska jama, proti severu (v obratni smeri kot danes) in Podbojevemu lazu. Možno je, da je že takrat, del vod odtekal skozi nizek prehod, in ga širil, v nadaljevanje Tkalca jame. Vsekakor, pa niti današnje dimenzije prehoda, ne dopuščajo neoviranega odtoka glavnine vod, zaradi česar prihaja ob višjih pretokih, v današnjih hidroloških razmerah, do zastajanja vode in poplav v dolini Raka. Ker ob nastajanju udornice Škocjanska jama, vodni tok ni uspel sproti odnašati podornega materiala, ki v celoti zapolnjuje severno nadaljevanje jamskega rova, so se vode morale preusmeriti v druge podzemne kanale. Možno je tudi, da je prav preusmeritev glavnine vod, v današnje nadaljevanje Tkalca jame, povzročilo preusmeritev vod proti zahodu. Ker poteka čez območje ožjega prehoda v nadaljevanje Tkalca jame Nadliški prelom, domnevam, da je prav ta, predstavljal poglavitno oviro za odtok vod proti zahodu. Preboj vod, čez Nadliški prelom, na zahodno stran preloma, je možen vzrok, za padec piezometra v severnem nadaljevanju kotline oziroma na območju Podbojevega laza. Kar se je moralo zgoditi na prehodu iz razvojne faze z dnom na nadmorski višini okoli 525 metrov v današnjo. V skrajnem severnem delu doline Raka, je v pobočjih prav tako oblikovana živoskalna uravnava na nadmorski višini od 520 do 525 metrov. Ob kontaktu uravnave z višje ležečim pobočjem, ni oblikovanih zatrepov ali jam, ki bi nakazovali lokacije morebitnih ponorov. Vzhodno od uravnave je oblikovan obsežen, stenast zatrep Farovka, v katerem se nahajata vhoda v Jami 1 in 2 nad Farjevko. Aktivni sta bili v razvojni fazi doline, ko je piezometer segal vsaj do nadmorske višine 525 metrov. Glede na današnje hidrološke razmere na območju Farovke, lahko sklepam, da sta jami funkcionirali kot pritočni jami iz katerih je izvirala voda. Vendar ni možno izključiti, da bi lahko bili tudi ponorni jami. Zaradi polifaznega nastanka jam, pa je možno tudi, da se je njuna hidrološka funkcija z vidika smeri pretakanja vode, spreminjala. V južnem delu Podbojevega laza je oblikovana podolgovata kotanja, zapolnjena z ilovnatim sedimentom na nadmorski višini okoli 520 metrov. Na podlagi morfologije in lege jarka domnevam, da gre za brezstropo jamo, ki je nastala iz jamskega kanala, ki je prevajal večje količine vod. 50 metrov jugozahodno od začetnega dela jarka, je oblikovana izrazito podolgovata udornica Veliki Globoščak, ki ima dno uravnano v ilovnatem sedimentu na nadmorski višini 520 metrov. Morfološke značilnosti udornice nakazujejo na nastanek, nad aktivnim vodnim rovom. Potek jarka in bližnje udornice nedvomno kaže na razvoj oblik nad enotnim jamskim rovom. Ker je jugozahodno od Velikega Globoščaka v podzemlju oblikovan 60 metrov dolg stranski rov Tkalca jame, ki poteka v smeri proti udornici in se 50 metrov pred udornico konča s podorom, na nadmorski višini 510 metrov, sklepam, da gre za razpadel jamski sistem, ki je v razvojni fazi kotline z dnom oblikovanim na nadmorski višini okoli 525 metrov, odvajal večje količine vode v podzemlje proti zahodu in naprej proti severu. Ne morem pa povsem izključiti, da ni vsaj v kakšni vmesni fazi, voda v tem delu izvirala in odtekala v Podbojev laz. Na severu postaja jarek brezstrope jame vse manj izrazit in postopoma prehaja v vzhodni in najnižji del Podbojevega laza, kjer je oblikovana široka kotanja, zapolnjena z ilovnatim sedimentom na nadmorski višini 520 metrov. Analize ilovnatega sedimenta so pokazale, da gre za alohton material, ki izvira iz porečja Cerkniščice, ter, da se je odlagal iz stoječe vode na piezometričnem nivoju. To nakazuje, da je bila v tej razvojni fazi kotanja vsaj del časa poplavljena. Sufozijske vrtače, ki se pojavljajo v osrednjem delu ilovnate zapolnitve kotanje, so odraz spodjedanja materiala v podzemlju, kar pomeni, da se aktivno pretakanje vode in odnašaje materiala še ni zaključilo. V osrednjem delu Podbojevega laza sta oblikovani še dve vzporedni, podolgovati kotanji, zapolnjeni z ilovnatim materialom na nadmorskih višinah 500 in 505 metrov, ki sta najbrž brezstropi jami. Južnejša in bolj izrazita brezstropa jama se v severovzhodnem delu nadaljuje v Jamo pri Podbojevem lazu. Čeprav v jami ni ohranjenih primarnih jamskih oblik, na podlagi morfologije in orientacije jame in brezstrope jame v prostoru, sklepam, da gre za fragmente večje vodne jame, ki je odvajala vodo iz Podbojevega laza proti zahodu. Ta brezstropa jama, kakor tudi tista v južnem delu Podbojevega laza, se na zahodni strani zaključi na območju Nadliškega preloma. Severnejši jarek brezstrope jame je bolj razčlenjen in manjših dimenzij. Sprva poteka vzporedno z Nadliškim prelomom, dokler se v severnem delu, na območju Udornice ob Matildini cesti, z njim ne zaključi. Domnevam, da gre za fragmente vodne jame, ki je del vod iz Podbojevega laza odvajala proti severu. Več nejasnosti povzroča določitev lokacij eventuelnih zatrepov, kjer je izvirala voda, ki je pritekala iz doline Raka. Čeprav sta v tej razvojni fazi kotanji že bili morfološko ločeni, kažejo analize ilovnatega sedimenta ter primerljive nadmorske višine živoskalnih uravnav in sedimentiranega alohtonega materiala, da sta bili hidrološko povezani. Domnevam, da je del vod, ki so poniknile v dolini Raka, izviral v skrajnem jugovzhodnem delu Podbojevega laza, kjer je v pobočju oblikovan izrazit zatrep. Iz zatrepa proti najnižjemu delu Podbojevega laza, je možno slediti neizraziti poglobitvi v reliefu, ki je 10 do 15 metrov široka in do največ 1 meter globoka. Na nekaterih mestih je v dnu ilovnat sediment. 50 metrov za zatrepom je v smeri proti dolini Raka oblikovana udornica Mali Globoščak. V dnu udornice se odpira vhod v Jamo pri Malem Globoščaku, ki poteka v smeri proti zatrepu. Nadaljevanje jame na jugovzhodni strani udornice, v celoti zapolnjuje podorni material. Domnevam, da je Jama pri Malem Globoščaku ostanek vodne jame, ki je prevajal podzemne vode med dolino Raka in Podbojevim lazom. Kotlina Rakov Škocjan in predvsem njen jugovzhodni del, dolina Raka, predstavlja vmesni člen v hidrološkem pretakanju vod Notranjskega podolja oziroma sistemu kraške Ljubljanice. Kakor je bilo ugotovljeno s petrografskimi analizami drobnozrnatega materiala, ki se pojavlja na površju in podzemnih jamah kotline Rakov Škocjan, gre za alohton sediment, z izvorom v porečju Cerkniščice. Smeri pretakanja vod so bile v vseh razvojnih fazah kotline podobne, kar pomeni, da se hidrološka funkcija kotline ni spreminjala. Ker so v pobočjih kotline oblikovane živoskalne uravnave na nadmorskih višinah do 570 metrov, bi to pomenilo, da je moral piezometrični nivo v pritočnem delu Notranjskega podolja, torej na območju Cerkniškega polja, segati vsaj do te nadmorske višine ali višje, kar pa je okoli 20 metrov nad dnom polja, ki je na nadmorski višini okoli 550 metrov. Da je piezometer tudi na območju Cerkniškega polja nekoč segal do višjih nadmorskih višin, nakazujejo višje terase, ki so oblikovane na nadmorski višini okoli 580 metrov, v pobočju jugovzhodnega obrobja Cerkniškega polja ter z ilovnatim materialom uravnana dna udornic, na nadmorski višini 560 metrov, v severozahodnem zaledju Cerkniškega polja. Ker je dinamika denudacijskih procesov na izpostavljeni matični kamnini drugačna kot na območjih prekritih z debelimi nanosi ilovnatega sedimenta, je vzporejanje nadmorskih višin in pripisovanje oblik določeni razvojni fazi v kotlini Rakov Škocjan, neprimerno. Prav tako je celotno Notranjsko podolje oblikovano ob aktivni Idrijski prelomni coni, kar povzroča različno dinamiko tektonskega spuščanja ali dviganja posameznih območij. Severno od kotline Rakov Škocjan leži Unško-Rakovško polje, ki ima dno oblikovano na nadmorski višini okoli 520 metrov, kar sicer sovpada z nivojem nižjih živoskalnih uravnav v Rakovem Škocjanu, vendar bi v primeru, da sta območja hidrološko povezana to pomenilo, da bi v starejših razvojnih fazah kotline, ko je piezometer segal vsaj do nadmorske višine 570 metrov, bilo praktično vso Notranjsko podolje potopljeno. Da se je lahko na območju kotline Rakov Škocjan, piezometer dvignil toliko višje od severno ležečega Unško-Rakovškega polja, ima najverjetneje vzrok v tem, da med območjema poteka porušena cona ob Idrijski prelomni coni, kjer sta oblikovana milonitna moka in zdrob. Takšna cona običajno deluje kot akvifug. Vsekakor so raziskave kotline Rakov Škocjan pokazale, da so bili nivoji vod v preteklosti drugačni. Ker se, ne samo na Cerkniškem polju, ampak tudi na Planinskem polju, pojavljajo oblike, ki nakazujejo na višje nivoje piezometra, pomeni, da ni šlo za lokalen pojav, ampak za širši regionalni pojav, ki kaže na to, da je Rakov Škocjan pasiven člen v hidrološkem sistemu Notranjskega podolja, kjer so se odražale zgolj razmere celotnega sistema. Zaradi tega bi bile za pojasnitev vzrokov tolikšnih sprememb nivoja piezometra, potrebne detajlne študije morfoloških oblik na sosednjih kraških poljih. V diplomskem delu sem proučevala morfogenezo kotline Rakov Škocjan. Kot kotlino Rakov Škocjan sem opredelila širšo poglobitev v manjši kraški uravnavi, ki je sestavljena iz doline Raka in kotanje v Podbojevem lazu. Proučevanje je temeljilo na podrobnem morfografskem kartiranju območja, zajemu morfometričnih podatkov proučevanih oblik, speleoloških analizah jam in laboratorijskih analizah ilovnatega sedimenta ter sintezi terenskih ugotovitev. Na podlagi vseh podatkov in opravljenih analiz, sem z deduktivno metodo, opredelila morfokronološki in morfogenetski razvoj proučevanega območja. Ugotovila sem, da so najvišje živoskalne uravnave, ki so oblikovane v pobočjih celotnega oboda kotline, najverjetneje najstarejši morfološki ostanek preteklih razvojnih faz kotline, kjer je bilo oblikovano relativno uravnano dno kotline, na nadmorskih višinah od 550 do 570 metrov. Kotlino je že v začetnih fazah razvoja oblikovala in preoblikovala površinsko tekoča voda. Naslednja izrazita faza razvoja je opazna na nivoju okoli 525 metrov. Na nadmorskih višinah 520 do 530 metrov, se v pobočjih doline Raka in Podbojevega laza, pojavljajo živoskalne uravnave. Prav tako, so v zaledju uravnav oblikovane udornice, ki imajo na tem nivoju relativno uravnana dna v ilovnatem sedimentu, in neaktivne vodne jame, v katerih so ohranjene sledi piezometričnega nivoja vsaj do nadmorske višine 525 metrov. Pregib med kotanjama doline Raka in Podbojevega laza, in morfologija vmesnega dela nakazujejo, da sta bili v tej fazi kotanji že morfološko ločeni. V današnjem hidrološko aktivnem dnu doline Raka, pa nastajajo in se oblikujejo morfološko enake oblike, kot so ohranjene v pobočjih kotline. Raziskave so pokazale, da se je kotlina oblikovala postopno, s počasnim upadanjem piezometričnega nivoja, pri čemer je bilo spuščanje piezometra dovolj počasno, da se je v kotlini obdržala površinsko tekoča voda. Prav tako sem na podlagi sedimentoloških analiz ugotovila, da se smeri pretakanja vode v preteklih razvojnih fazah kotline, niso bistveno spreminjale, čeprav so bili izviri in ponori v obrobju kotline drugače prostorsko razporejeni. Kotlina je oblikovana na območju, ki je tektonsko razčlenjeno, kar vpliva na lokalno povišan piezometrični nivo. Kamnina je do te mere pretrta, da sicer dopušča podzemno pretakanje vode, vendar je onemogočeno oblikovanje podzemnih kanalov tolikšnih dimenzij, da bi lahko prevajali vso pritočno vodo. Na podlagi teh ugotovitev sem potrdila prvo hipotezo, da je na nastanek in razvoj kotline bistveno vplivala tektonika. V pobočjih kotline, nad hidrološko aktivnim dnom, so v določenih nivojih oblikovane živoskalne uravnave, na podlagi katerih sem lahko opredelila razvojne faze kotline. Ugotovila sem, da živoskalne uravnave predstavljajo ostanke uravnanega dna kotline na višjih nadmorskih višinah. Ujemanje nivojev uravnav na območju doline Raka in Podbojevega laza, kaže na enoten piezometrični nivo v preteklih razvojnih fazah v celotni kotlini, čeprav je med dnom doline Raka in dnom Podbojevega laza oblikovan višji pregib in sta bili kotanji že vsaj v prejšnji razvojni fazi morfološko ločeni. Ker je edin poznan mehanizem uravnavanja kraškega površja, uravnavanje na piezometričnem nivoju, pomeni, da je na območju kotline Rakov Škocjan, piezometer v preteklih razvojnih fazah segal vsaj do nadmorske višine 570 metrov. Na podlagi teh ugotovitev sem potrdila drugo in tretjo hipotezo. Da se ob nižanju piezometričnega nivoja voda ni prestavila v podzemlje, je odraz počasnega spuščanja piezometra. Vendar so speleološke analize jam pokazale, da so bile oblikovane in preoblikovane v več fazah razvoja, kar pomeni, da je prihajalo do daljših obdobij nihanja piezometričnega nivoja. Zaradi tega ne morem niti povsem potrditi, niti v celoti ovreči četrte hipoteze. Raziskave jam so pokazale tudi, da so neaktivne vodne jame na območju kotline v preteklih razvojnih fazah, funkcionirale ločeno, kot pritočne ali odtočne jame in niso bile povezane v enoten podzemni jamski sistem, kar potrjuje peto hipotezo. Nivojem živoskalnih uravnav, ustrezajo tudi nadmorske višine ilovnatih zapolnitev neaktivnih zatrepnih dolin, brezstropih jam in dnov udornic. Sedimentološke analize ilovnatega sedimenta so pokazale, da gre v vseh primerih za alohton material, ki je značilen za porečje Cerkniščice. Ker so bile smeri pretakanja vode in s tem hidrološka funkcija kotline, kot člena v sistemu kraške Ljubljanice, v vseh razvojnih fazah kotline podobne, sem ovrgla šesto hipotezo. Na podlagi sinteze terenskih ugotovitev in interpretacije geomorfnih procesov, ki so bili aktivni v preteklih razvojnih fazah kotline, lahko nedvomno zaključim, da je kotlina že od začetnih faz razvoja do današnje stopnje razvoja, funkcionirala kot depresija v površju, ki je površinsko prevajala vsaj del pretočnih vod. Zaradi tega, lahko v celoti potrdim sedmo hipotezo, saj se tudi dolina Raka ni oblikovala s postopnim rušenjem jamskega rova nad aktivnim jamskim tokom, kakor je bilo do sedaj v pretežni meri smatrano. Z detajlnimi raziskavami območja in številnimi analizami sem lahko pojasnila večino geomorfnih oblik in procesov, ki so vplivali na razvoj kotline skozi različne faze razvoja. Vendar se je odprlo tudi mnogo novih/dodatnih vprašanj, ki bi zahtevali poglobljeno študijo specifičnih oblik in procesov. 
