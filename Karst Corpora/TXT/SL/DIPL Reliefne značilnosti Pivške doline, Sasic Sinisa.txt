Pivška kotlina je izredno zanimiva pokrajina ob reki Pivki, ki jo obdajajo visoke kraške planote. Na severu sta to Nanos in Hrušica, na vzhodu in jugovzhodu Javorniki s Snežnikom, na zahodu pa Slavenski ravnik z Orehovško planoto ter na jugozahodnem delu Taborski greben. Čeprav gre v grobem za enotno pokrajino, njeno raznolikost opazimo tako rekoč na vsakem koraku. Kontradiktornost v poimenovanju pokrajine, podnebne značilnosti, pedološko- vegetacijske značilnosti, hidro-geografske značilnosti, geološko-tektonske in navsezadnje reliefne značilnosti dajejo čar in slikovitost tej pokrajini, in so bila predmet mojega raziskovanja pokrajine. V diplomskem delu sem preučil, definiral in opisal reliefne značilnosti pokrajine, ki so se oblikovale zaradi različnih geomorfogenetskih procesov v preteklosti in različne geološke zgradbe kotline, katerih produkt je današnje površje Pivške kotline. Na podlagi geološke zgradbe delimo Pivško kotlino na severno oziroma spodnjo Pivško kotlino, ki jo gradijo nepropustne flišne kamnine, na katerih se je razvil normalen rečni relief, medtem ko je južna oziroma zgornja Pivška kotlina nastala na propustnih apnencih in ima nekatere značilnosti kraškega polja (kraški relief). Posebno pozornost sem v diplomskem delu namenil reliefnim posebnostim, ki so rezultat različnih geomorfogenetskih procesov v preteklosti (netipične reliefne oblike glede na kamninsko podlago) ter posebnostim na kamninsko drugačni podlagi določenih delov kotline (Postojnski kras). Reliefne oblike so predstavljene s slikovnim ter kartografskim gradivom. Namen diplomske naloge je predstaviti, definirati in opisati fizično- geografske značilnosti Pivške kotline kot enotne pokrajine, znotraj katere so se zaradi različnih geomorfogenetskih procesov v preteklosti in različne geološke zgradbe površja Pivške kotline razvile reliefne oblike v odvisnosti od vrste kamnine. Zaradi različne geološke zgradbe Pivške kotline sem v diplomskemu delu skušal predstaviti posebnosti reliefnih oblik obeh delov kotline. Po izbranem naslovu diplomskega dela je sledilo iskanje primerne delovne hipoteze, ki bo služila kot vodilo skozi celotno diplomsko delo. Skušal sem izbrati čimbolj enostavno hipotezo, ki bo temeljila na osnovah, zaradi katerih prihaja do različnih reliefnih oblik v Pivški kotlini. Delovna hipoteza je ena, in sicer sledeča: Pivška kotlina je v grobem enotna pokrajina, vendar so se zaradi različne geološke zgradbe območja reliefne oblike razvile v odvisnosti od vrste kamnine. Površ je se na apnencih zgornje Pivške kotline bistveno razlikuje od površ ja na flišnih kamninah spodnje Pivške kotline. Metode izdelave diplomske naloge sem razdelil na kabinetne in terenske. Diplomsko delo sem začel s kritiškim pregledom znane literature o Pivški kotlini, kasneje pa sem se posvetil terenskemu delu, ki je bilo ključno za nadaljevanje diplomske naloge, saj sem s terenskim delom lahko potrdil, zavrnil ali nadgradil dotedanje znanje o reliefnih značilnostih Pivške kotline. S pomočjo topografskih kart v merilu 1:25.000 sem opravil terensko raziskovanje. Naklonjeno pa mi je bilo tudi vreme, saj je bilo decembrsko deževje (v letih 2008 in 2009) res obilno in dolgotrajno ter mi je na ta način omogočilo dokumentiranje in fotografiranje nekaterih redkih kraških pojavov na tem območju. Po terenskem delu je seveda sledila še računalniška obdelava slikovnega in kartografskega gradiva. Pregled literature sem začel z Melikovim 4. zvezkom Geografski opis slovenskih pokrajin: Slovensko Primorje (1960), ki velja za enega prvih detajlnejših opisov Pivške kotline. Dodatne in sodobnejše opise Pivške kotline sem poiskal v prvi regionalnogeografski monografiji Slovenije, Slovenija: pokrajine in ljudje (2001), ki je pravzaprav naslednica Melikovih regionalno-geografskih monografij o Sloveniji. Dodatne opise pa sem izbrskal v Enciklopediji Slovenije (1987–2002). Za razumevanje osnovnih kraških pojavov sem pregledal splošno literaturo o krasu in kraški geomorfologiji, in sicer Gamsovo monografijo Kras: zgodovinski, naravoslovni in geografski oris (1974) in njegovo kasnejšo monografijo Kras v Sloveniji in prostoru (2004). V dodatno pomoč pri definicijah reliefnih oblik so mi služili tudi diplomske naloge študentov geografije in definicije iz nekaterih drugih monografij. V veliko pomoč razumevanja fizičnogeografskih in družbeno- geografskih značilnosti Pivške kotline so mi pomagali vsebinsko bogati lokalni zborniki, kot so: Ljudje in kraji ob Pivki (1975, 1985) in Slavenski zbornik (2005). Veliko informacij in podatkov o reliefnih oblikah v Pivški kotlini pa sem dobil predvsem iz številnih člankov, ki so izšli v raznih strokovnih revijah, predvsem v Acti Carsologici in Acti geographici Slovenici ter v diplomskih nalogah študentov geografije in geologije. V veliko pomoč na terenu so mi bile geološke karte Slovenije (1:100.000, Postojna in Ilirska Bistrica), predvsem pa topografske karte 1: 25.000 (Postojna, Pivka, Jelšane, Razdrto, Senožeče, Palčje). Ob samem pregledu literature in srečevanju ljudi te pokrajine sem že na začetku opazil, da prihaja do razlik v poimenovanju kot tudi morfološkem tolmačenju pokrajine. Zato je bila tudi ena izmed nalog mojega diplomskega dela preučitev, izbira in utemeljitev imena pokrajine. Sam pregled literature mi je ponudil več različic imena pokrajine in sicer: Pivka (ime za pokrajino, hkrati pa tudi ime za naselje in reko), Pivško, Pivška dolina, Pivška kotlina ali celo Pivško podolje, redkeje pa Postojnsko ali Postojnska kotlina, medtem ko je v ljudski rabi najpogosteje slišati »na Pivki« oziroma »na Pivškem«. Sam pomen besede Pivka naj bi po Badjuri pomenil »rupo, ki požira ponikvarnico, sinonim za požiralnik«, medtem ko naj bi po Bezlaju pomenil »požiralnik, ki pije vodo, malo jezerce, ki se počasi odteka«. Tudi Melik je v knjigi Slovensko Primorje podal svoje tolmačenje o samem pomenu besede Pivka, in sicer malo drugače, bolj lokalno: »Senožeti pri Zagorju, kjer vodo popijejo votlikava tla in kjer poteka skoznje rečna struga, se imenujejo Pivke. Ime prihaja očitno od tega, ker votlikava tla v pričenjajoči sušni dobi popijejo vodo, da ostanejo struge suhe. In podoba je, da se je odtod ime preneslo na reko, pritekajočo iz senožeti« (Kranjc, 1987). Samo ime Pivka je bilo zapisano že leta 1300, ko se je ta pokrajina imenovala nekoliko drugače, in sicer »Nad Prevalom«, hkrati pa tudi »Pivka«. Preval je bilo takratno ime za Razdrto, kar je povsem razumljivo za človeka, ki je prišel v pokrajino iz vipavske oziroma goriške strani. V starih virih se ime Pivka pojavlja v oblikah kot so »super Piuca, supra Piucham, super Piucha, super Piutha m«, ki v vseh primerih pomeni »Na Pivki«. Tudi Valvasor samega imena ni spreminjal, Pivko je poimenoval z izrazom »Poyk«, prebivalce pa »Poyker« oziroma po domače »Piuzchene«. Dve stoletji po Valvasorjevi knjigi Slava vojvodine Kranjske pa je izšlo skupinsko delo Postojnsko okrajno glavarstvo, kjer ime Pivka ni več edino za pokrajino, temveč se pojavljajo imena kot so Pivška dolina in Pivška ravnina. Na priloženi karti pa se pokrajina še vedno imenuje »na Pivki« (Kranjc, 1987). Med naslednje raziskovalce pokrajine štejemo seveda tudi Melika, ki še vedno uporablja ime Pivka za pokrajinsko ime, medtem ko v podrobnejših opisih uporablja ime Pivška kotlina, kotlina Pivke in Pivška dolina, vendar imajo ta imena bolj geomorfološki pomen, medtem ko ime Pivka ostaja pokrajinsko ime tega območja (Kranjc, 1987). Danes med raziskovalci pokrajine še vedno ni enotnega mnenja o samem imenu, zato se v literaturi tako pojavljajo različna imena, ki so omenjena v prvem odstavku tega poglavja. Kontradiktornost med avtorji knjig in člankov o Pivški kotlini pa se pojavlja tudi zaradi morfoloških značilnosti območja, saj nekateri pokrajino tolmačijo kot kotlino, nekateri kot kraško polje, ostali pa tudi kot dolino ali podolje. Nekateri deli kotline imajo sicer res nekatere lastnosti kraških polj, vendar se danes večina avtorjev strinja, da gre v tem primeru za pravo kotlino, obdano z visokimi kraškimi planotami. Kranjc (1985): »Pivška kotlina je kotlina normalnega sveta, kotlina z dnom nepropustnih flišnih (sovdan) kamnin, obdana s prepustnimi karbonatnimi kamninami (apnenec in dolomit)«. Enciklopedija Slovenija (1994): »Po izoblikovanosti reliefa je prava kotlina, z vseh strani zaprta depresija. Leži v nadmorski višini 500 – 600 m in obsega okrog 160 km2 . Zaradi oblike in geološke zgradbe jo nekateri prištevajo h kraškim poljem«. Gams je nekoliko drugačnega mnenja v svoji monografiji Kras (1974), saj piše o Postojnskem kraškem polju ter omenja, da se sicer to pojavlja tudi pod drugimi imeni, kot so Postojnska kotlina, Pivška kotlina, Pivka ali celo Postojnsko polje, vendar je zagovarjal definicijo kraškega polja, saj po njegovem mnenju vlada tu celoten kraški vodni odtok, prav tako pa tudi kotlina ni noben krasoslovni termin, čeprav hkrati omenja, da gre za kotanjo, ki je z vseh strani obdana z višjim obrobjem, ki nima večjega ravnega dna in da je razen krednega pasu med Prestrankom in Hruševjem, vsa iz fliša. Po njegovih trditvah naj bi šlo za raztočno-ponorniško polje. Kasnejša njegova tolmačenja so se deloma spremenila, saj kot sam navaja v svoji monografiji Kras v Sloveniji v prostoru in času (2004): »Še najmanj sporen izraz je kotlina, saj jo s svojim dnom v glavnem med 500 in 750 m nadmorsko višino. izrazito poglobljena med okoliškimi gorami: Nanosom s planoto (do več kot 1.100 m), Hrušico in Javorniki z vrhom Javornik (1.216 m), pod najnižjimi prevali na obodu pa od 100 – 150 m. Južni, dinarski (SZ – JV) potekajoči apneniški rob je manj sklenjen in s svojimi vrhovi med krajema Pivka in Senožeče ostaja pod 832 m, če prezremo odmaknjeno Vremščico (1.027 m). Štirioglato kotlinsko dno je večinoma gričevnato, zlasti v prevladujočem eocenskem flišu«. Vendar za razliko od ostalih avtorjev trdi, da bi lahko severovzhodni del kotline imenovali Postojnsko kraško polje. Novejše interpretacije Pivške kotline pa se povsem razlikujejo od Gamsovih trditev o morfoloških značilnostih Pivške kotline. Tako se Ravbar in Šebela (2004) strinjata, da ima območje zgornje Pivške kotline podobne hidrološke razmere, kot jih ima Cerkniško polje, ki ga štejeta med prava kraška polja, vendar pa so tako podobnosti kot tudi razlike med območjema pogojene z geološko strukturo in razvojem krasa na teh območjih. Tako imamo na eni strani široko Cerkniško polje z relativno ravnim dnom, ki ga občasno zalijejo visoke vode, na drugi strani Javornikov pa ozko depresijo zgornjo Pivško kotlino, katere dno ni povsem ravno, saj je prežeto s številnimi manjšimi kraškimi depresijami (kraška presihajoča Pivška jezera) in kopastimi vrhovi. Po definiciji (Ravbar & Šebela, 2004) je »pokrajina Pivke kotanja, z vseh strani obdana s kraškimi planotami. Na severu se strmo dvigata Nanos in Hrušica, na vzhodu, jugovzhodu in jugu Javorniki in Snežniški masiv, na zahodu pa Taborski hrbet in Slavenski ravnik, ki se spuščata v Košansko dolino«. Pokrajino delita na »Spodnjo in Zgornjo Pivko«, kjer se zaradi različnih litoloških značilnosti prepletajo značilnosti kraškega in rečnega reliefa. Razlage zgornje Pivške kotline se je lotil tudi G. Kovačič (2006) v članku Razvoj površja v povirju Pivke. Sam meni, da je možna tudi drugačna razlaga od Ravbar in Šebela (2004), ki ugotavljata, da je Pivška kotlina v predhodni fazi »pravega« kraškega polja, saj na podlagi hidrogeoloških raziskav Habiča sklepa, da proces poglabljanja kraških kotanj še ni zavrt, temveč se le-ta nadaljuje. Torej bi lahko današnjo reliefno podobo Pivške kotline s številnimi občasno poplavljenimi kotanjami in občasno površinsko tekočo reko Pivko razložili kot razpadajoče kraško polje. Kot zanimivost k temu omenja zgradbo Malega Drskovškega jezera, ki je v bistvu manjše izvorno-ponorniško polje, z izvirom na eni strani in ponorom na drugi strani kotanje. Podobnega mnenja so tudi Mulec et al. (2005), ki trdijo, da je »Pivška kotlina velika depresija med visokimi kraškimi planotami, Nanosom (1313 m), Hrušico (1264 m), Javorniki (1268 m), Snežnikom in flišnim povodjem Notranjske Reke. Severni del te velike kotline je iz nepropustnih flišnih kamnin s površinskim odtokom. Južni del, Zgornja Pivka, pa je nastal na apnencih in ima nekatere lastnosti kraškega polja«. Tolmačenje Pivške kotline kot kotline ali kraškega polja je morda celo nesmiselna. Navsezadnje so vsa večja kraška polja v bistvu tektonske kotline, ki so morfološko različno preoblikovane tako s fluvialnimi kot tudi kraškimi procesi (Habič, 1985). Na drugi strani Javornikov imamo cel niz kraških polj, ki so nastalo nastala tik ob Idrijskem prelomu, torej so polja pogojena predvsem z mlado tektonsko dinamiko in geološko zgradbo. Prav zaradi geološke zgradbe severnega dela Pivške kotline in tipičnih geomorfoloških značilnosti pokrajine mislim, da bo kotlina najustreznejši izraz za morfološko poimenovanje pokrajine, medtem ko bo Pivka ostalo pokrajinsko ime za to območje, saj bi bilo povsem neumestno spreminjati 700 let staro ime, ki je še danes v ljudski rabi (Kranjc, 1987). Pivška kotlina je kotlina ob reki Pivki in Nanoščici na prehodu visokih d inarski planot v Kras in Brkine (Enciklopedija Slovenije, 1994). Na severu jo omejujeta planoti Nanos in Hrušica, na vzhodu in jugovzhodu planoti Javorniki in Snežnik, na zahodu Slavenski ravnik, ki se na jugu potegne v Taborski greben. Planote na severu in vzhodu se dvigajo nekje od 300 do 600 m nad kotlinskim dnom, medtem ko je na zahodni strani Slavenski ravnik nekoliko nižji in se dviga okrog 200 m nad kotlino Pivke. Jugozahodno stran Pivške kotline zapira Taborski greben, ki razmejuje Pivško kotlino od doline Notranjske Reke in Brkinov. Zemljepisno je Pivška kotlina dokaj zaokrožen prostor z jasnimi mejami, ki sega od Šembij (po mojem mnenju le do Knežaka) in Koritnic na jugu, do Strmce in Gorenj na severu, pa od Ravbarkomande na vzhodu, do Razdrtega na zahodu (Kovačič, 1975). Kotlina leži v nadmorski višini med 500 in 600 m in zavzema okrog 160 km2 in je odprta na tri oziroma štiri strani (Enciklopedija Slovenije, 1994). Tako imamo med Hrušico in Javorniki že nekaj tisočletij znan prehod Postojnska vrata na nadmorski višini 610 m, ki odpirajo Pivško kotlino proti Planinskem polju in naprej proti Ljubljanski kotlini. Gre za najnižji prehod v Dinarski gorski verigi. Drugi prehod je na severozahodni strani Pivške kotline pri kraju Razdrto (nekoč se je imenoval Preval, prav zaradi njegove lege). Gre za ozek in nizek prehod v nadmorski višini 580 m, ki povezuje Pivško kotlino z Vipavsko dolino. Na južni in jugozahodni strani Pivške kotline imamo dva značilnejša prehoda, in sicer pri Hrastju v nadmorski višini 579 m in pri Šembijah v nadmorski višini 590 m. Prehoda povezujeta Pivško kotlino z dolino Notranjske Reke (Kovačič, 1975). Zaradi razlik v geološki zgradbi površja Pivške kotline delimo slednjo na »Zgornjo ali Podsnežniško Pivko« in »Spodnjo ali Podnanoško Pivko« (Slovenija: pokrajine in ljudje, 2001). Spodnja Pivška kotlina leži ob toku Pivke navzdol (severno od Prestranka), katere večji del predstavlja porečje Nanoščice. Je najširši del kotline, znan tudi kot Postojnska kotlina. Grajena iz flišnih kamnin (domačini pravijo flišu »sablon« oziroma »sovdan«, tudi »soutan«), predvsem gre za laporje, peščenjake in konglomerate, ki so bili odloženi v geološki dobi eocena. Ker gre za nepropustne kamnine, se je v njih razvil normalen rečni relief z oblimi griči in vmesnimi plitvimi dolinami. Dno prekrivajo rečni sedimenti, predvsem pesek, ilovica in nekaj proda. Tako Nanoščica kot tudi Pivka zaradi majhnega strmca močno vijugata v neštetih meandrih. Ob sami strugi se razprostirajo večje, obsežne naplavne (aluvialne) ravnice, ki merijo od 100 do 500 m, ob spodnjem toku Nanoščice pa tudi do 1200 m. Zgornja Pivška kotlina pa je pokrajina, ki leži med Šembijami (po moji opredelitvi mej kotline ta sega le do Knežaka) in Prestrankom (južno od Prestranka). Gre za pretežno kraški svet (nekatere značilnosti kraškega polja), ki ga gradijo kredni apnenci. Dno kotline je sestavljeno iz širših, z rečnimi nanosi prekritimi ravnicami, ki ločujejo ozke in močneje zakrasele soteske. Širši deli so Petelinjsko polje, ravnica med Radohovo vasjo in Klenikom, ravnica pod Zagorjem ter ravnica med Koritnicami in Bačem. Terase, pomoli in različne plane površine spremljajo občasni tok reke Pivke, ki ob visokih voda h izvira v Pivšcah pri Zagorju (Slovenija: pokrajine in ljudje, 2001; Kovačič, 1975). Pivška kotlina ali krajše Pivka je pokrajina ob reki Pivki, katero obdaja šest sosednjih reliefnih enot in sicer kraški planoti Nanos in Hrušica na severu, na vzhodu in jugovzhodu Javorniki in Snežnik, na zahodu Slavenski ravnik, ki se proti jugu potegne v Taborski greben (Slovenija: pokrajine in ljudje, 2001). Nanos in Hrušica sta visoki kraški, skoraj v celoti z gozdom poraščeni planoti, ki zapirata Pivško kotlino s severne in severozahodne strani. Planoti sta nadaljevanje niza visokih kraških planot, ki se vlečejo od Snežnika pa vse do Banjšic (Slovenija: pokrajine in ljudje, 2001). Nanos je kraška planota med Vipavsko dolino in Pivško kotlino ter planotama Trnovski gozd in Hrušica. Planota je zgrajena iz krednih in jurskih apnencev, ki so se narinili na eocenske fliše Vipavke doline in Pivške kotline. Črnjavska suha dolina, po kateri poteka tudi Predjamski prelom, deli Nanos od nekoliko nižje planote Hrušice, proti severozahodu pa se nadaljuje v Trnovski gozd, deli pa ju dolina Bele. Kopasto in dolasto kraško površje Nanosa meri 12 km v dolžino in 6 km v širino ter se na južni in zahodni strani strmo spušča v dolino Vipave in Pivško kotlino (prepadna pobočja na zahodni strani so visoka ponekod med 500 in 700 m). Najvišji vrh Nanosa je Suhi vrh s 1313 m (Enciklopedija Slovenije, 1993; Slovenija: pokrajine in ljudje, 2001). Hrušica je planota vzhodno od Nanosa, ki ju deli že prej omenjena Črnjavska suha dolina. Poleg Nanosa planota meji na Trnovski gozd, Logaško planoto in Pivško kotlino, od sosednjih Javornikov pa je ločena s Postojnskimi vrati. Njene nadmorske višine se gibljejo od 600 in 1200 m. Meri okrog 100 km² in je pretežno zgrajena iz krednih in jurskih apnencev. V Belski dolini pa se v tektonskem oknu pokaže tud i pas eocenskega fliša. Zaradi dinarskih in prečnih prelomov je Hrušica v tektonskem smislu razlomljena in različno dvignjena. Tako jo na vzhodni strani omejuje Idrijski prelom, na zahodni pa že prej omenjeni Predjamski prelom. Kraško površje Hrušice je »posejano« s številnimi vrtačami in doli ter vmesnimi kopastimi vrhovi (Sv. Lovrenc, 1019 m; Medvejšek, 921 m; Streliški vrh, 1265 m) (Enciklopedija Slovenije, 1990; Slovenija: pokrajine in ljudje, 2001). Na obeh planotah, pa tudi na sosednjem Trnovskem gozdu, najdemo vidne ostanke nekdanjih rečnih dolin s terasami. V tropskem ali subtropskem podnebju starejšega pliocena so se po površju planot pretakale površinske vode. Izenačene višine kopastih vzpetin nam kažejo, da gre za nekdanje ravnike, ki jih je kasnejša tektonika različno dvignila. Na Nanosu najdemo tudi sledove pleistocenske poledenitve. Zaradi kraškega površja najdemo na Nanosu in Hrušici številne vrtače, brezna, jame, globoke dole, uvale (na Hrušici znani uvali Vodice in Kanji dol), razpadle kotliče in škrapljasto skalno površje. Če so nekoč tu tekle površinske vode, pa teh danes kljub veliki namočenosti ni. Prav kraško površje je razlog za to, da je na območju Nanosa in Hrušice nejasna razvodnica. Z Nanosa se večina voda podzemno steka proti Vipavski dolini, nekaj voda pa se steka tudi proti izvirom Nanoščice, medtem ko se vode s Hrušice stekajo proti izvirom Vipave, Idrijce in Ljubljanice. V povirju Bele in na Vodicah pa izvirajo manjši studenci. Pod Nanosom in Hrušico poteka tudi podzemeljski odtok, saj v slepih dolinah pod pobočji odtekajo od tu vode Lokve, Belščice, Šmihelske ponikve in Stranske ponikve ter pritekajo kot vode v izvirih Vipave (Enciklopedija Slovenije, 1993; Slovenija: pokrajine in ljudje, 2001). Nadmorska višina in lega Nanosa in Hrušice sta glavna geografska dejavnika, ki vplivata na podnebje obeh planot. Planoti predstavljata tudi ločnico med sredozemskim in celinskim podnebjem Slovenije, kar je nazorno videti na klimogramu meteorološke postaje Nanos, saj ima le-ta viške padavin v mesecu novembru in juniju. Povprečno letno pade tu okrog 2000 mm padavin, kar kaže na veliko namočenost planot (postaja ima okrog 70 dni z več kot 10 mm padavin, 129 dni pa ima postaja precejšnjo oblačnost). Zaradi velike nadmorske višine planot je večina zimskih padavin v obliki snega (na meteorološki postaji Nanos letno zabeležijo kar okrog 80 dni z dnevno temperaturo pod lediščem). Pogost vremenski pojav na planotah je tudi žled, ki ga večkrat spremlja tudi snegolom, najznačilnejši pojav za obe planoti pa je močan veter – burja, ki se po pobočjih spušča v Pivško kotlino in Vipavsko dolino. Gre za zelo hladen, suh in sunkovit veter, ki preseže hitrosti nad 100 km/h in povzroča velike težave v prometu ter škodo na bivalnih prostorih (Slovenija: pokrajine in ljudje, 2001). Na mezozojskih apnencih (kreda, jura) so se razvile rjave, rahlo bazične pokarbonatne prsti, na nekaterih delih planot pa tudi rendzine. Zaradi zakraselosti površja je preperelina neenakomerno porazdeljena. Zaradi obilne namočenosti površja se prst hitro izpira, zaradi odstranitve naravne vegetacije in izpostavljenosti vetru pa na nekaterih delih planot poteka celo vetrna erozija, ki odnaša prst in onemogoča rast vegetacije (Slovenija: pokrajine in ljudje, 2001). Posebna lega planot omogoča zelo raznoliko vegetacijo na tem območju. Tako Nanos porašča rastlinstvo, ki po svojih značilnostih prehaja od submediteranskega k srednjeevropskemu rastlinstvu. Najbolj razširjen je dinarski gozd bukve in jelke, ki pokriva skoraj dve tretjini pokrajine. V višjih legah najdemo čiste sestoje visokogorske bukve, nižje pa dinarske podgorske bukove gozdove. Na pobočjih Nanosa, ki se spuščajo proti Vipavski dolini. rastejo tudi submediteranske rastlinske vrste, predvsem značilna je združba jesenske vilovine in črnega gabra. V naskalnih in meliščnih združbah pa najdemo tudi veliko endemičnih rastlinskih vrst, večinoma zahodnobalkanskega izvora. Zaradi preteklega izsekavanja gozdov imamo na območju planot bogato travniško floro (Enciklopedija Slovenije, 1993). Obsežnih gozdovi planot nudijo zavetišče številnim živalskim vrstam. Zaradi ponovnega širjenja gozdnih površin in malega števila naravnih plenilcev se je na planotah izredno povečalo število jelenjadi, srnjadi, muflonov in divjih prašičev, ki delajo veliko škode na kmetijskih in gozdnih površinah (Slovenija: pokrajine in ljudje, 2001). Javorniki in Snežnik sta visoki kraški planoti, ki sta povsem gozdnati in povsem neposeljeni. Od Hrušice na severozahodu ju loči 4 k m širok pas nižjega sveta pri Postojnski vratih, medtem ko se Snežnik nadaljuje proti jugovzhodu prek državne meje v Gorski Kotar na Hrvaškem. Na severu in vzhodu se pokrajina spušča proti Notranjskem podolju, na jugu proti dolini reke Reke, medtem ko jo na zahodu omejuje Pivška kotlina (Slovenija: pokrajine in ljudje, 2001). Javorniki so nižji in predstavljajo severnejši del pokrajine. Raztezajo se do 20 km v dolžino, od Postojnskih vrat in Malega Javornika do Mašuna in Leskove doline. V širino merijo od 5 do 15 km in delijo Pivško kotlino od Cerkniškega polja. Zgrajeni so v pretežni meri iz krednih apnencev Snežniškega nariva. Omejeni in presekani so s številnimi prelomi. Planota je sestavljena iz številnih kopastih vzpetin, katerih nadmorske višine se gibljejo med 600 in 1200 m (Dedna gora, 1293 m; Debeli vrh, 1273 m; Veliki Javornik, 1268 m) (Enciklopedija Slovenije, 1990). Snežnik (v literaturi se pojavlja tudi kot Notranjski Snežnik) je planotasto pogorje, ki zavzema okrog 85 km² veliko površje, na katerem se še posebej izpostavljata dva lahko opazna vrhova, in sicer Veliki Snežnik (1796 m) in Mali Snežnik (1694 m). Meji na sosednje Javornike in Gorski Kotar, na severovzhodni strani pa na Babno polje in Loško dolino, na nasprotni strani pa Pivško kotlino oziroma zgornjo Pivško kotlino ter na južni strani dolino reke Reke. Pogorje sestavljajo mezozojski apnenci, večinoma kredne starosti, vršna gmota Snežnika pa je zgrajena tudi iz jurskih apnencev, katere najdemo tudi na območju Gomanc (Enciklopedija Slovenije, 1998). Snežnik ima izrazito narivno zgradbo, podobno kot planoti Nanos in Hrušica (Slovenija: pokrajine in ljudje, 2001). Površje Javornikov in Snežnika je prepredeno s številnimi vrtačami in koliševkami ter širšimi kotanjami, sorodnim kontam v Alpah. Med površinskimi reliefnimi oblikami najdemo tu še številne žlebiče, škavnice in škraplje. Na območju se nahaja tudi veliko jam in brezen, ki niso raziskana še v celoti. Kljub veliki količini padavin, ki jih dobi pokrajina, je tudi ta skoraj brezvodna. Ostanki suhih dolin nam sicer pričajo o tem, da so tu nekoč tekle površinske vode, vendar je situacija danes čisto drugačna, saj je izvirov malo in še ti premorejo male količine vode. Zaradi kraškega površja se vode s pokrajine stekajo v različne smeri. Tako te odtekajo proti izvirom reke Reke, Pivški kotlini ali kraškim poljem Notranjskega podolja (Babno polje, Loško polje, Cerkniško polje in Planinsko polje), del voda s Snežnika pa se steka celo proti Čabranki in Kolpi (Slovenija: pokrajine in ljudje, 2001). Pokrajina spada med najbolj namočene pokrajine v Sloveniji, saj tu letno pade med 2000 in 3000 mm padavin (meteorološka postaja Gomance letno izmeri 2928 mm padavin). V padavinskem režimu omenjene postaje je čutiti vpliv bližine Reškega zaliva, saj so viški padavin v zimskih mesecih, nižki pa v poletnih mesecih. Srednja letna temperatura na Gomancah znaša 6.7ºC (julijska 15,5ºC, januarska -3,5ºC). V povprečju na postaji izmerijo 127 dni s temperaturo pod lediščem. Poleg velikih količin snega, ki ga območje dobi v zimskih mesecih, velja omeniti tudi pojav žledu, ki pogosto povzroči veliko škode v gozdovih (Slovenija: pokrajine in ljudje, 2001). Na krednih in jurskih apnencih ter dolomitih so se razvile rjave pokarbonatne prsti, na strmih delih površja pa rendzine. Kislih prsti tu skoraj ni. Preperelina je tudi tu zaradi zakraselosti neenakomerno porazdeljena, saj je na nekaterih delih več metrov globoka (v špranjah in žepih), ponekod pa na površje molijo gole skale. Debelejše prsti najdemo tudi na dnu vrtač in drugih kotanj (Slovenija: pokrajine in ljudje, 2001). Planoti sta zelo gozdnati, saj ¾ vseh površin pokriva obsežni dinarski gozd bukve in jelke, ki predstavlja 75 % vseh gozdnih površin. Nahaja se v nadmorskih višinah med 700 in 1200 m, višje od teh višin pa rastejo čistejši sestoji visokogorske bukve, nižje pa dinarski podgorski bukovi gozdovi. Na Javornikih imamo na nadmorski višini med 1100 in 1250 m razvito gozdno združbo dinarskih gozdov bukve in gorskega javorja. Smreka tu uspeva le na bolj kisli prsti in na višji nadmorski višini. Čisti smrekovi sestoji so zelo občutljivi na veter, sneg in žled, ki je tu pogost. Na Snežniški planoti na nadmorski višini med 1400 in 1600 m rastejo dinarski subalpinski bukovi gozdovi, ki segajo do gozdne meje in so pomešani z rušjem. Najvišje pa sega samo še rušje ali pa samo trava. V nekaterih vrtačah, dragah in koliševkah so prisotni tudi vegetacijski obrati, ki so posledica temperaturnega obrata (temperature so tu skozi celotno leto nekoliko nižje kot v ostalih predelih podobne nadmorske višine). Zaradi velike namočenosti in zakraselosti površja je erozija prsti tu zelo velika, vendar je zelo gost gozdni pokrov varuje pred to (Slovenija: pokrajine in ljudje, 2001). Obširni gozdovi pokrajine nudijo zavetišče številnim živalskim vrstam, saj tu najdemo različne ptice, plazilce, parkljarje in velike zveri (medvede, rise in volkove) (Slovenija: pokrajine in ljudje, 2001). Slavenski ravnik (tudi Slavinski ravnik) je uravnano kraško površje, ki leži zahodno od vasi Slavina na nadmorskih višinah med 550 in 600 m. Njegovi zahodni in južni meji predstavljajo niz vzpetin, in sicer Lunovec (782 m), Dovganov vrh (832 m), Mlečnik (815 m), Boršt (675 m) in Osojnica (820 m). Slavenski ravnik gradijo predvsem zgornjekredni in paleogenski apnenci, pas flišnih kamnin (laporji in peščenjaki) na severu pa loči ravnik od Pivške kotline in planote Orehovškega krasa (Mihevc, 2005). Na Slavenskem ravniku imamo zaradi apnenčastega površja številne kraške reliefne oblike, kot so vrtače, kopaste vzpetine, jame in brezna, brezstropne jame itd. Brezstropne jame so kraške oblike ali pojavi, ki nastanejo, ko ploskovno zniževanje kraškega površja odstrani strop nad jamo ali delom jame in jih tako spremeni v površinske oblike. Običajno gre za podolgovate, jarkom podobne plitve uleknine, podolgovate vrtače ali nize vrtač. V njih najdemo kapnike in sigo, ki lahko nastajajo le v jamah, kar nam priča, da gre za nekdanje jame. Starejši raziskovalci so brezstropne jame tolmačili kot suhe struge in doline iz časov, ko naj bi po kraškem površju še tekle površinske reke, vendar so prav najdbe kapnikov in sige ovrgle ta tolmačenja. Poleg kapnikov in sige v brezstropnih jamah najdemo tudi sedimente, ki jih je v jamo prinesla ponikalnica (Mihevc, 2005). Na Slavenskem ravniku je tudi najdaljša znana brezstropna jama v Sloveniji, in sicer Brezstropna jama v Lozi. Oblikovana je kot 10 m globok in do 30 m širok jarek, v dolžino pa meri 3500 m (2500 m zračne linije). Vleče se vse od Čermelaških dolin na južnem vznožju Cerovca proti jugovzhodu, severno od Krkurjevca in se konča jugozahodno od Ostrega vrha, kjer se izteče v Markendelov spodmol. Dno brezstropne jame je praviloma brez skal, medtem ko so pobočja brezstropne jame živoskalnata ali pokrita s skalami. Na dnu brezstropne jame so z vrtanji našli več metrov debele plasti peščenega ali prodnatega sedimenta, ki ga je v jamo prinesla ponikalnica iz fliš nega območja (Mihevc, 2005). Orehovški kras je »planota«, ki zavzema okoli 9 km² ozemlja med vasmi Hruševje, Orehek, Slavino in Rakulikom ter Sajevčami. Območje gradijo zgo rnjekredni, nekoliko zrnati in brečasti apnenci z rudisti, ki so jih našli v okolici gradu Prestranek, v ozkem pasu pri Orehku ter južno od Hruševja in severno od Sajevč in Rakulika (Mihevc, 2005). Na območju Slavenskega ravnika s planoto Orehovškega krasa sicer ni nobene meteorološke postaje, vendar s pomočjo metode prostorske interpo lacije in podatkov, ki so bili zajeti v Pivški kotlini ter v sosednjih pokrajinah, lahko izračunamo približne povprečne letne temperature in količine padavin za to območje (ARSO, 2010). Zaradi nekoliko višje nadmorske višine so tu posledično tudi nekoliko nižje povprečne letne temperature, ki se gibljejo nekako med 6 in 8°C, medtem ko se v sami Pivški kotlini gibljejo med 8 in 10°C. Glede same količine padavin pa tu pade enaka količina padavin kot v kotlini (1500 do 1600 mm padavin letno) (Geografski atlas Slovenije, 1998). Prsti so se tu razvile skladno z geološko zgradbo in reliefom. Na flišnem delu Slavenskega ravnika najdemo tipične kisle rjave prsti, medtem ko so se na karbonatnih kamninah (apnencu) razvile tipične rjave pokarbonatne prsti in rendzine ( Geografski atlas Slovenije, 1998). V strnjenih sestojih na ravniku uspeva predvsem gozd bukve z jesensko vilovino (Slovenija: pokrajine in ljudje, 2001), najdemo pa tudi ostale gozdne združbe, kot so združba bukve in pravega kostanja, združba navadnega gabra in bele prehlajenke ali borovničevja, pa tudi združbo navadne breze in orlove praproti, na južnih obronkih pa tudi združbo puhastega hrasta in črnega gabra, medtem ko na planoti Orehovškega krasa uspeva združba bukve in jesenske vilovine ter gozd navadnega gabra in bele prehlajenke (Geografski atlas Slovenije, 1998). Taborski greben predstavlja niz dokaj visokih in priostrenih vzpetin med Pivko in Šembijami, ki ločijo zgornjo Pivško kotlino od Košanske doline, in še dalje od Brkinov. Niz sestavljajo Primož (718 m) na severu, Šilen – Tabor (751 m), Gradišče (791 m) in Bezgovica (738 m) na jugu (Slovenija: pokrajine in ljudje, 2001). Proti Pivški kotlini je pobočje grebena razmeroma položno, medtem ko se proti dolini reke Reke in Košanski dolini to spušča zelo strmo. Mimo Primoža in manjše vzpetine Kerina (655 m) vodi več prehodov v Košansko dolino, najznačilnejši prehod pa je pri Hrastju (579 m), kjer poteka odcepitev železniške proge proti Ilirski Bistrici in Reki ter proti Kopru oziroma Trstu. Drugi značilnejši prehod pa se nahaja pri Šembijah na višini 590 m, ki vodi v dolino reke Reke (Kovačič, 1975). Taborski greben poleg svetlih prekristaliziranih apnencev iz zgornje krede gradijo še temni apnenci in ponekod lapornati apne nci paleogenske starosti, medtem pa v tektonskem oknu pri Knežaku najdemo tudi flišne kamnine eocenske starosti, kjer so se izoblikovali številni manjši potoki, ki se v deževnem obdobju združijo in odtekajo proti Kneškim ponikvam, odkoder se vode podzemno pretakajo proti kraškemu izviru Videmščica pod Zagorjem (Kovačič, 2006). Podnebne značilnosti Taborskega grebena so podobne tistim s sosednjega Slavenskega ravnika. Zaradi nekoliko višje lege (greben se dviga do 200 m na dnom Pivške kotline) so tu povprečne letne temperature nekoliko nižje in se gibljejo tako kot na Slavenskem ravniku med 6 in 8°C, povprečna letna višina pa je skoraj identična tisti, ki jo prejme tako Pivška kotlina kot tudi Slavenski ravnik. Ker je Taborski greben ločnica med Pivško kotlino in dolino reke Reke, je tu še izraziteje kot v sami Pivški kotlini čutiti vpliv submediteranskega podnebja (zaledni podtip submediteranskega podnebja). Zaradi temperaturnih razlik med Pivško kotlino in dolino reke Reke v zimskih mesecih tu pogosto piha burja (hladen zrak iz Pivške kotline se vali preko Taborskega grebena v dolino reke Reke (Geografski atlas Slovenije, 1998). Na Taborskem grebenu skladno z geološko zgradbo (apnenci) prevladujejo rjave pokrabonatne prsti in rendzine na strmejših predelih grebena, medtem ko so se na eocenskem flišu tektonskega okna pri Knežaku razvile rjave prsti (Geografski atlas Slovenije, 1998). Severni del Taborskega grebena je poraščen z gozdno združbo bukve in velike mrtve koprive, medtem ko njegove zahodne in južne obronke porašča gozd bukve in pravega kostanja (Geografski atlas Slovenije, 1998). Pivška kotlina je z geološkega stališča izredno zanimiva pokrajina. Pomembnost le-tega dokazujejo geologi, ki s proučevanjem kamnin ugotavljajo njihovo sestavo, starost ter gospodarsko vrednost, ki je lahko izrednega pomena za lokalno skupnost. Že samemu obiskovalcu pokrajine ni težko ugotoviti, da nam ta ponuja različne kamnine, saj so le-te razgaljene tako rekoč na vsakem koraku (ob usekih cest ali železniške proge, ob gradnjah stanovanjskih objektov, v strugah rek ali potokov, kamnolomih, …) (Gospodarič, 1975). Prva geološka raziskovanja so se začela s prihodom železnice v drugi polovici 19. stoletja, saj je prav gospodarska dejavnost ta, ki narekuje raziskovanje geološke sestave površja (Gospodarič, 1972). Z raziskovanjem geološke zgradbe Pivške kotline so se ukvarjali sledeči raziskovalci: Stache (1859), Kossmat (1897), Pleničar (1959), Buser et al. (1967), Pleničar (1970), Gospodarič et al. (1970), Šikič et al. (1972), Šikič in Pleničar (1975), Habič (1975), Buser (1976), Pavlovec in Pleničar (1980), Placer (1981), Gospodarič in Habič (1984, 1985), Gospodarič (1985, 1989), Kranjc (1985), Rižnar (1997), Ravbar in Šebela (2004). V okviru tektonskih raziskav pa so se ukvarjali v tej pokrajini predvsem Placer (1981, 1999), Poljak (2000) in Janež et al. (1997) (Šebela, 2005). Za boljše razumevanje pestre geološke zgradbe Pivške kotline je bilo nujno potrebno preučiti le-to, saj so se skozi različno dolge geološke dobe na ozemlju Pivške kotline dogajali številni različni geološki in paleogeografski procesi, ki so pustili pečat v pokrajini. Za lažje razumevanje geološke zgodovine Pivške kotline sem prevzel Gospodaričevo Pregledno tabelo geološke zgodovine ozemlja ob Pivki, ki jo je objavil v krajevnem zborniku Ljudje in kraji ob reki Pivki (1975). V sami tabeli avtor navaja zaporedje, imena in trajanje geoloških dob, v kolonah pa kamnine, geološke in paleogeografske procese v posameznih dobah (Gospodarič, 1975). V geološki preteklosti so bile razmere (klimatske, razporeditev kopna in morja, vegetacijske in živalske vrste …) po celotni zemeljski obli povsem drugačne kot so danes. Tako je bilo tudi v kredi, obdobju v geološki zgodovini, iz katere najdemo najstarejše kamnine v Pivški kotlini. Do teh ugotovitev je prišel geolog Pleničar, ki je opisal odlično ohranjen fosilni ostanek pahiodontne školjke v apnencu Soviča nad Postojno. Školjka pripada vrsti Hippurites giordanii Pirona iz rodu rudistnih školjk, po kateri lahko sklepamo, da so kamnine v Pivški kotlini stare najmanj 80 milijonov let in največ 140 milijonov let, kar pade v obdobje krede, ki je zaradi ugodnih klimatskih razmer nudila razbohotenje te vrste školjke na ozemlju današnje Pivške kotline. Le-teh je bilo toliko, da so z odmiranjem omogočile tvorbo 2500 m debele plasti breče in apnenca. Vse skupaj se je dogajalo pod gladino morja imenovanega Tetida, ki je prekrivalo večji del Evrope. Apnence z rudisti najdemo po celotni Pivški kotlini kot tudi sosednjih planotah. Gre za trdne in barvno pestre kamnine, ki se uporabljajo kot okrasni kamen za stolpnice, oboke vrat in oblaganje sten. Kar nekaj hiš v Pivški kotlini je zgrajeno iz te kamnine. Zaradi velikih klimatskih sprememb ob koncu krede so te vrste školjk (rudisti) izumrle, za njimi so ostale le še nekatere najbolj primitivne vrste teh školjk, na primer sabinije, ki jih najdemo v apnencu na Kremenci pri Postojni in nekaterih delih Pivške kotline. Morje Tetida je postajalo vse plitvejše in se je pred 65 milijonov let umaknilo iz severovzhodnega dela Pivške kotline (okolica Postojne je bila takrat kopno). To je bil tudi konec srednjega zemeljskega veka – mezozoika in začetek novega zemeljskega veka – kenozoika (Gospodarič, 1975). Novo obdobje nam je postreglo z novo razporeditvijo morja in kopnega. Jugozahodni del Slovenije in Istra sta postala kopno, na uravnanem površju pa so se začeli razvijati kraški pojavi, kar nam pričajo nahajališča boksita v severni Istri in boksitnih prodnikov na Postojnskem krasu. Površinske reke, ki so se stekale proti zahodu in takratnem morju na območju današnje Padske nižine, so vrezovale struge v apnenčasto površje. Nekaj milijonov let kasneje, v obdobju paleocena, se je morje ponovno približalo ozemlju Pivške kotline, ko je obala takratnega zaliva bila med današnjo Istro in Postojnskim krasom. Zaradi ugodnih klimatskih razmer (subtropska klima s povprečno letno temperaturo okoli 25°C) je v sladki in slani ali brakični vodi enormno število polžev, školjk in velikih luknjičark (makroforaminifere), na kopnem pa rastline, ki so bile kasneje spremenjene v premog, ki so ga kopali pri Vremskem Britofu in istrski Raši. Iz apnenčevega blata pa so nastali današnji kozinski, alveolinski in numulitni apnenci, ki jih najdemo po celotni Pivški kotlini (Gospodarič, 1975). Naslednje obdobje, obdobje eocena, nam je ponudilo čisto drugačne razmere in posledično tudi bistveno drugačne kamnine. V 1000 m globoko morje, ki je zajemalo tudi območje Pivške kotline, so se usedali glineno blato, pesek in prod, iz česar so nastale flišne kamnine (laporji, peščenjaki in konglomerati). Obala je potekalo severovzhodno od Pivške kotline, ob liniji današnjega Logatca in Idrije. Blato so površinske vode nanašale iz območja današnjih Alp, ki so bile v fa zi dvigovanja (Gospodarič, 1975). Po koncu eocena se je morje umaknilo bližje današnjemu Jadranskemu morju in morju, ki je takrat preplavljalo Padsko nižino (Gospodarič, 1975). V obdobjih, ki so sledila eocenu, v oligocenu (pred 40. milijoni let) in v miocenu (pred 25. milijoni let) so se na območju Pivške kotline dogajali veliki tektonski premiki, gibanja in narivanja, številne manj učinkovite porušitve (prelomi in razpoke) pa so kamnine prizadele v pliocenu (pred 5 milijoni let) in pleistocenu (pred 1 milijonom let). Manjše premaknitve kamnin (nekje od 10 do 100 m) najdemo v nagubanih prelomljenih skladih laporja in apnenca, večje pa v kilometrskih narivih, kjer bistveno starejše kamnine prekrivajo mlajše kamnine. Takšna nariva sta Nanos in Hrušica, kjer mezozojski apnenci ležijo na eocenskem laporju in peščenjaku Pivške kotline. Zaradi tektonskih erozijskih procesov pa se je krovna plošča pretrgala in tako imamo danes pri naselju Šmihel tektonsko krpo. Na območju zgornje Pivške kotline pa imamo pod krovnimi krednimi kamninami mlajše eocenske plasti v t.i. tektonskem oknu pri kraju Zagorje in pri Knežaku (Gospodarič, 1975). Poleg zgoraj omenjenih geoloških značilnostih je Pivška kotlina izredno zanimiva pokrajina tudi v pogledu tektonike, ki se kaže v številnih, sicer manjših prelomih, ki potekajo čez pokrajino; številnih potresih, ki dokazujejo, da je kotlina tektonsko aktivna, kot tudi tektonskih zanimivostih, kot sta tektonski okni pri Knežaku in Zagorju, ki nam dokazujejo nariv starejših deformacij ter tektonski krpi pri Šmihelu, kjer so tektonsko erozijski procesi ločili krpo od krovne plošče, navsezadnje pa poteka čez pokrajino regionalni nariv Snežnika, ki loči S nežniško narivno grudo od paravtohtona Komenske narivne grude; pa tudi sam nastanek presihajočih Pivških jezer je povezan s tektoniko območja (Šebela, 2005). Kot je bilo omenjeno zgoraj, so se s tektonskimi raziskavami Pivške kotline in širše jugozahodne Slovenije ukvarjali predvsem Placer (1981, 1999), Poljak (2000) ter Janež et al. (Šebela, 2005). Za nastanek teh razmer je »kriv« stik (konvergenca) med Afriško in Evrazijsko ploščo, pravzaprav premikanje Jadranske mikroplošče glede na sosednjo Evrazijsko ploščo, saj večji del slovenskega ozemlja pripada prav Jadranski mikroplošči (Šebela, 2005). Po Placerju jugozahodna Slovenija pripada Zunanjim Dinaridom, za katere so značilni prelomi v dinarski smeri in narivanje proti jugozahodu. Sam meni, da je Pivška kotlina del Snežniške narivne grude na severu in del Komenske narivne grude na jugu. Meja med obema narivnima grudama najprej poteka po Rakuliškem narivu in naprej po Snežniškem narivu vzhodno od Ilirske Bistrice (Šebela, 2005). Za Pivško kotlino so pomembni številni prelomi. Poleg starejših narivnih prelomov so tu še mlajši, neotektonski prelomi. Za nastanek tektonskih razmer v Pivški kotlini so pomembni predvsem Raški prelom, ki se med Zabičami in Ilirsko Bistrico odcepi proti severozahodu v Šembijski prelom, Predjamski prelom, Selški prelom ter Sajevški prelom, ki imajo značilno dinarsko smer SZ–JV. V nasprotju z njimi imamo prečne prelome SV–JZ, ki so sicer številčnejši, a tudi krajši. Zgoščeni so okrog naselij Slavina, Selce in Pivka. Ti prelomi sekajo narivnico, delijo karbonatne sklade v posamezne bloke ter dajejo strukturno zasnovo grapam, ki se stekajo v Pivško kotlino (Šebela, 2005). Vsa presihajoča Pivška jezera so nastala na zgornjekrednih apnencih v bližini Selškega preloma, kar dokazuje povezanost preloma z jezeri. Tako so neposredno v notranji coni preloma nastala sledeča jezera: Veliki dol, Veliko Zagorsko jezero, Veliko in Malo Drskovško jezero ter Parsko jezero. V razdalji 1,5 k m severno ali južno od Selškega preloma pa najdemo Kalsko jezero, Bačko jezero, Kljunov ribnik, Malo Zagorsko jezero, Radohovško jezero in Klenski dol. Ostala jezera, Palško in Petelinjsko jezero, Krajnikov dol in Jeredovce, pa so od Selškega preloma oddaljena od 2 do 4 km proti severovzhodu (Šebela, 2005). Pivška kotlina potresno sodi v širše območje Ilirske Bistrice, ki je potresno eno najbolj aktivnih območij v Sloveniji. Območje lahko delimo na tri dele: Postojna z okolico (vključeni Javorniki), Pivška kotlina in Ilirska Bistrica. Najbolj pogosti potresi so na območju Pivške kotline in na območju Ilirske Bistrice, vendar je bil najmočnejši potres zabeležen na območju Postojne, in sicer z epicentrom v Javornikih (januarja 1926). Tako imenovani Cerkniški potres (magnitude Mm=5.2), ki mu je sledilo še 50 popotresnih sunkov, je zrušil stalagmit v Postojnski jami s premerom 1 m. Na območju Ilirske Bistrice in Snežnika so leta 1956 zaznali potres z magnitudo Mm=5.1, na območju Pivške kotline leta 1900 pa potres z magnitudo Mm=4.5. To so bili najmočnejši potresi na teh območjih od leta 1834. Čeprav je seizmična aktivnost Pivške kotline precejšnja, pa še vedno ne moremo dati informacij o seizmični aktivnosti prelomov na tem območju. Poleg Raškega preloma sta verjetno potencialno aktivna še Selški in Šembijski prelom (Šebela, 2005). Med tektonske znamenitosti Pivške kotline in Notranjskega krasa zagotovo sodita tudi tektonski okni pri Knežaku in Zagorju, ki sta redka naravna pojava. Pleničar je že leta 1959 opisal tektonski okni, in sicer manjše, ki leži zahodno od Zagorja in bistveno večje pri Knežaku. Le-to je nastalo zaradi antiklinalnega vzbočenja fliša pri upognitvi roba flišne kadunje nazaj proti jugozahodu. Na shematične m prikazu okna vidimo flišne plasti, ki so prevrnjene, kot tudi vse apnene plasti na stopnji od krednih do eocenskih. Dokaz po Pleničarju je v narivu apnenca preko fliša v obliki narivnega roba (Šebela, 2005). Na severozahodu Pivške kotline pa imamo še en tektonski pojav, in sicer tektonsko krpo pri kraju Šmihel pod Nanosom. Tektonski in erozijski procesi so jo ločili od krovne plošče, ki je bila pretrgana nekako pred 20 milijoni let. Gre za lep primer, kjer na nagubanih laporjih in peščenjakih iz eocena ležijo starejše kamnine (apnenci in dolomiti) iz obdobja jure in krede (Gospodarič, 1975). Po mnenju Pleničarja je prav zaradi tektonskih razmer tok reke Pivke usmerjen proti severu kotline in ne proti jugu le-te. Flišna zapora, ki je nastala pri gubanju in narivanju, tako zapira odtok voda iz te pokrajine v reško flišno kotanjo (Šebela, 2005). Pivška kotlina je pokrajina na prehodu med celinsko in primorsko Slovenijo. Kljub bližini Tržaškega in Reškega zaliva so neposredni sredozemski podnebni vplivi tu skromni (bolj značilni za poletne mesece), veliko močnejši pa so vplivi celine, predvsem zaradi zaprtosti kotline in nadmorske lege v višini med 500 in 600 metri. Prehodnost pokrajine je najlažje opaziti v zimskih mesecih, ko hladen zrak iz celinske Slovenije vdira proti morju, kjer so temperature bistveno višje. Tak hladen zrak vdira skozi Postojnska vrata, hkrati pa zrak hladi najpogostejši veter te pokrajine v zimskem času, burja, ki piha z visokih kraških planot proti kotlini. Le-ta je najpogostejša v mesecu januarju in najbolj silovita na robu kotline, pri kraju Razdrto, ki povezuje Pivško kotlino z Vipavsko dolino. Zaradi vdora hladnega zraka in burje imajo kraji tik ob Postojnskih vratih in pod pobočji planot nekoliko nižje temperature od ostalih krajev Pivške kotline. Zaradi dobre prevetrenosti ima pokrajina v povprečju le 54 dni z meglo, ki se pojavlja v zimskih mesecih ob brezvetrju. Skupaj z meglo se pojavlja tudi temperaturna inverzija. Za zimske mesece so značilne tudi močne odjuge, ki povzročijo naglo taljenje snega tako v kotlini kot tudi na planotah, ki obdajajo Pivško kotlino (Enciklopedija Slovenije, 1994; Slovenija: pokrajine in ljudje, 2001). Povprečna julijska temperatura v Postojni za obdobje 30 let med 1961 in 1990 je bila 17,7°C, januarska -0,9°C in srednja letna 8,4°C. Povprečno letno v Postojni pade 1578 mm padavin, in sicer največ jeseni (najbolj namočen je mesec november), veliko padavin pa dobi tudi spomladi in zgodnjem poletju, najbolj sušni pa so zimski meseci (najmanj padavin dobi mesec februar). Kljub veliki namočenosti pa se v Pivški kotlini v poletnih mesecih pojavlja suša, tako na njenem kraškem delu kot tudi na flišnem delu pokrajine. Za poletne mesece so značilne tudi pogoste nevihte z nalivi, ki v kombinaciji z jesenskim deževjem povzročajo obsežne poplave v tej pokrajini (Enciklopedija Slovenije, 1994; Slovenija: pokrajine in ljudje, 2001; ARSO, 2010). Zaradi različne matične osnove oziroma geološke osnove (v kombinaciji z ostalimi pedogenetskimi dejavniki) so se v Pivški kotlini razvile temu primerne prsti. Tako so se na karbonatnih kamninah razvile rendzine in rjave pokarbonatne prsti, na flišnih kamninah rankerji in rjave prsti, na vlažnih rečnih nanosih pa gleji. Slednje najdemo tik ob vodah, poraščajo pa jih mokrotni travniki. Za višje ležeče in sušnejše površine so značilne predvsem rendzine in rjave pokarbonatne prsti (Encik lopedija Slovenije, 1994; Slovenija: pokrajine in ljudje, 2001). Visoka talna voda in poplave ob spodnjem delu toka reke Pivke in večjem delu toka reke Nanoščice povzročajo, da so prsti tu slabo rodovitne in neprimerne za kmetijsko obdelovanje. Na zgornji Pivški kotlini je kmetijsko obdelovanje prsti oteženo zaradi plitvosti le-te. Debelejše prsti so se tu razvile predvsem na dnu kotline, ki je večkrat letno poplavljena, in pa v vrtačah ali drugih plitvih kotanjah, kjer so prsti dovolj globoke za obdelovanje, hkrati pa so zaradi reliefne oblike zaščitene pred vplivi burje (Enciklopedija Slovenije, 1994; Slovenija: pokrajine in ljudje, 2001). Pivška kotlina je razdeljena na dve rastlinski območji, in sicer na submediteransko in dinarsko rastlinsko območje. Submediteransko območje zajema le dno in nižje obrobje Pivške kotline, za katerega so značilne toploljubne združbe puhastega hrasta in črnega gabra (Ostryo-Quercetum pubescentis) ter bukve in jesenske vilovine (Seslerio-Fagetum), za samo dno kotline pa je značilna zmerno toploljubna združba hrasta in belega gabra (Querco-Carpinetum) ter poplavna združba doba in belega gabra (Querco roboris-Carpinetum). Na suhih tleh travišč kotline prevladuje združba nizkega šaša in sklanega glavinca (Carici humilis-Centaureetum rupestris), na dnu kotanj Pivških presihajočih jezer pa združba rušnate masnice in visokega trpotca (Deschampsio-Plantaginetum altissimae). Poplavna območja ob Nanoščici porašča združba modre stožke (Molinietum caeruleae), na rjavih pokarbonatnih tleh pa v primeru gojenih travnikov združba visoke pahovke (Arrhenatheretum elatioris). Dinarskem rastlinskem območju pa pripadajo nekoliko višje lege, med 700 in 1200 m (pobočja Nanosa, Javornikov in Snežnika), kjer raste dinarski gozd jelke in bukve. Prav ti gozdovi so osnova za razvoj lesne industrije v Pivški kotlini (Enciklopedija Slovenije, 1994; Slovenija: pokrajine in ljudje, 2001). Pivško kotlino v največji meri prekrivajo travniki (44 %), sledi gozd, ki pokriva 26 % površin (veliko gozda je umetnih nasajenega s črnim borom, smreko in macesnom), njive obsegajo okrog 9 % površin, 2 % površin pa zasedajo močvirja (Enciklopedija Slovenije, 1994). Pivška kotlina je pokrajina ob reki Pivki in tudi po njej nosi ime. Le-ta izvira pri kraju Zagorje in se v nestalnem počasnem toku vije preko naplavnih ravnic zgornje Pivške kotline. Pri Prestranku prestopi na flišne kamnine spodnje Pivške kotline, od koder naprej teče v stalni meandrirajoči strugi. V takem toku teče vse do Postojnske jame, kjer tudi ponikne. Porečje reke Pivke obsega okrog 300 km² (Enciklopedija Slovenije, 1994), kar je skoraj dvakrat več kot celotno ozemlje Pivške kotline, kar nam da vedeti, da se vode s sosednjih reliefnih enot pretakajo podzemeljsko in izvirajo v številni izvirih ob Pivki in Nanoščici, ki je glavni pritok Pivke. Pivška kotlina zaradi zapletene geološke zgradbe površja predstavlja tudi ločnico med dvema povodjema, in sicer črnomorskim ter jadranskim povodjem. Preko Pivške kotline namreč poteka razvodnica med Črnim in Jadranskim morjem in tako se vode Pivške kotline stekajo ali proti Črnemu morju ali proti Jadranskemu morju. Dobrih 80 % pokrajine pripada porečju Pivke in s tem povodju Črnega morja, medtem ko se slabih 20 % voda pokrajine preko Lokve in Sajevščice steka proti izvirom Vipave oziroma vodam reke Reke, katerih pot se konča v Jadranskem morju. Zaradi zapletenega stekanja voda v različnih smereh te pokrajine se je pokrajin prijelo tudi ime »vodna streha notranjskega krasa« (Slovenija: pokrajine in ljudje, 2001). Porečje Pivke ima skupno okrog 140 km vodotokov, od katerih jih je le ⅓ stalnih, kar ⅔ pa je občasnih. Osrednja reka je reka Pivka, ki meri v dolžino 26 km, vendar teče v stalnem toku le okrog 11 km, od kraja Prestranek do ponora v Postojnski jami. Sklenjen površinski tok Pivke se začne v kraški globeli zahodno od kraja Zagorje, kjer je v obzidanem vodnjaku v Pivšcah njen glavni izvir. Ob glavnem izviru imamo še številne manjše izvire, ki izvirajo na nadmorski višini med 554 in 551 m. Izviri se tu pojavljajo zaradi stika dveh geoloških enot, in sicer je zahodni del kraške globeli iz paleogenskih apnencev Tabora, vzhodni del globeli pa je poglobljen v krednih apnencih. Izvir v Pivšcah ob visokih vodah premore okrog 1,5 m³/s vode, medtem ko v celotni globeli lahko izvira okrog 3,5 m³/s vode (Slovenija: pokrajine in ljudje, 2001). V Zemljepisnem orisu Pivške kotline N. Kovačič omenja, da so verjetno izviri Pivke nekoliko južneje od Zagorja, in sicer naj bi bili to že studenci v Žlebovih pod Milanjo nad Koritnicami (Kovačič, 1975). Tudi G. Kovačič je podobnega mnenja, saj sam poimenuje območje med Koritnicami, Bačem in Knežakom kot kotanjo kraškega polja, ki je prekrito z gruščnato-prodnatim drobirjem, ki so ga tu odložile pleistocenske vode, ki so pritekale iz pobočij Devina in Velike Milanje. Danes je to območje skoraj brezvodno, ostale so le še naplavine in suhe struge, ki se napolnijo le ob ekstremnih padavinah. Podzemno pa se vode od tu pretakajo proti reki Pivki kot tudi izvirom pritokov reke Reke (Kovačič, 2006). Pivka od izvira v Pivšcah teče proti severu kotline skoraj premočrtno, saj je bila struga Pivke regulirana. Največ voda priteka podzemeljsko z vzhodne strani, planot Javornikov in Snežnika, saj sta ti dve planoti bistveno bolj namočeni kot pa zahodno obrobje Pivške kotline, Slavenskega ravnika in Taborskega grebena. V zgornjem toku dobiva z desne, javorniško-snežniške strani vode iz Kljunovega ribnika, Parskega studenca, Mišnika, Trnskega izvira in Žejskih izvirov, z levega, zahodnega dela pa vode iz flišnega območja Slavenskega ravnika, in sicer vode Slavinščka in Selškega potoka, katerih tok pa ni stalen. Edini levi kraški pritok zgornje Pivške kotline je Podlaznica (Petrič & Kogovšek, 2005), ki izvira v bližini cerkve Sv. Pavla ob vznožju Šilen – Tabora. V spodnjem toku dobi Pivka njen največji pritok Nanoščico, ki odmaka večji del spodnje Pivške kotline. Na srednji Pivški kotlini pa pritekajo v Pivko še Porečnik, katerega vode pritekajo s planote Orehovškega krasa in flišnega zaledja Orehovških brd, ter Stržen, ki izvira v bližini Stare vasi pri Postojni. Nanoščica je najdaljši in najizdatnejši pritok Pivke, ki meri okrog 21 km in ima okrog 19 km stalnega toka, kar nam pove, da teče po drugačni kamninski podlagi (flišne kamnine) kot sama reka Pivka. Nanoščica ima še okrog 31 km manjših pritokov, od katerih pa je le slaba ⅓ stalnih. Ime je dobila po planoti Nanos, pod katero tudi v številnih povirjih izvira. Med temi sta najizdatnejši Globoščak, z njene leve strani pa se stekajo še Žabovec, Podnanoščica in številni manjši potoki iz Zagonskih brd. Z desne strani dobiva vode potoka Mrzlek, z južnega obrobja območja priteka v Nanoščico močan pritok Korentan, ki izvira na stiku planote Orehovškega krasa in Pivške kotline. Tudi Nanoščica ima zelo majhen strmec in se vije v številnih meandrih proti sotočju z reko Pivko, s katero se zlije tik pred Postojno. Nanoščica v celoti teče po flišnih kamninah (laporji, peščenjaki in konglomerati), ki so bili tu odloženi v eocenu. Gre za vododržne kamnine, zato se je v le-teh razvil normalen rečni relief, relief z oblimi griči in vmesnimi ploskimi dolinami. Dna dolin prekrivajo rečni nanosi, večinoma pesek z ilovico, redkeje pa tudi prod. Zaradi kamninske zgradbe in podtalnice tik pod površjem, so ob Nanoščici številna močvirja. Ob obilnem deževju se močvirne površine še povečajo, saj kraški izviri na obrobju kotline zalijejo dodatne površine okoli Nanoščice (Kranjc, 1985). Za reko Pivko je značilna kraška bifurkacija, in sicer v povirnem delu med Pivko in pritoki reke Reke ter v srednjem delu med reko Pivko in reko Vipavo (Enciklopedija Slovenije, 1994). Po rečnem režimu sodi reka Pivka v dežno-snežni rečni režim z zmerno mediteransko različico. Prvi višek ima v mesecu novembru (12,8 m³/s), drugega v mesecu marcu (8,0 m³/s), primanjkljaj pa v mesecu avgustu (1,2 m³/s). Povprečni mesečni pretok pred Postojnsko jamo znaša 6,1 m³/s, minimalne in maksimalne vrednosti pa se gibljejo med 0,022 m³/s in 70 m³/s (Enciklopedija Slovenije, 1994). Ob močnejših ali dolgotrajnejših padavinah na območju Pivške kotline z njenim zaledjem se ob reki Pivki pojavljajo vsakoletne sezonske poplave. Povprečno jih letno zabeležijo okrog pet. Največ poplav (glede na dolžino trajanja poplav) je jeseni, od septembra do novembra, najmanj pa v poletnih mesecih. Prevladujejo predvsem kratkotrajnejše poplave, ki trajajo nekje do tri dni. Po nastanku ločimo kraške poplave, za katere je značilna umirjena, vendar dolgotrajnejša voda in površinske poplave, ki jih zaznamuje burna in kratkotrajnejša voda. Za zgornjo Pivško kotlino so značilne poplave v dolinskem dnu ob Pivki in v zaprtih kraških kotanjah, bolj znanih kot Pivška jezera. Za spodnjo Pivško kotlino pa je značilen sklenjen poplavni svet med Zalogom, Malim Otokom in ponorom Pivke. Večje poplavne površine najdemo tudi ob Nanoščici in Strženu. Že pred drugo svetovno vojno (v letih 1936 in 1937 je bilo opravljenih 12,5 km regulacij) so regulirali strugo Pivke, da bi preprečili poplave, vendar jim prav zaradi kraških tal le-teh ni uspelo odpraviti. Vendar pa so se ljudje skozi generacije prilagodili na poplave na Pivki in tako svoja bivališča kot tudi gospodarske objekte zgradili na nekoliko višjem svetu ob reki Pivki. Ob sami reki pa jim površine služijo kot travniki oziroma pašniki, na katerih se v bolj sušnem delu leta lahko prideluje seno za živino ali pase živina (Kranjc, 1985). Nekoč je bila reka Pivka tudi pomembna vodna sila, saj je bilo leta 1498 na Pivki 8 mlinov in 3 žage, v začetku 20. stoletja pa kar 18 mlinov in 19 žag (v celotni pokrajini pa preko 50 mlinov in žag) (Kranjc, 1985; Enciklopedija Slovenije, 1994). Mlini in žage danes ne obratujejo več, saj jih je zamenjala modernejša tehnologija. Za razvoj lesne industrije v Pivški kotlini so bili pomembni tudi okoliški gozdovi. Še danes lahko najdemo številne obrate lesne industrije (lesno podjetje Javor) v tej pokrajini (Slovenija: pokrajine in ljudje, 2001). V Pivki in njenih pritokih najdemo tudi številne ribje vrste, kot so na primer klen, mrena, krap, linj, ščuka, globoček, rdečerepka in rdečeoka, vendar pa zaradi stekanja komunalnih in industrijskih odplak, predvsem z območja mest Pivke in Postojne, pride večkrat do pogina le-teh. Sicer ima Postojna čistilno napravo, vendar ima le-ta premajhno zmogljivost za čiščenje odpadnih voda. Onesnaženost vode ima vpliv tudi na živalstvo v podzemeljskem toku Pivke, še posebej v začetnem delu Postojnske jame (Enciklopedija Slovenije, 1994). Poplave v Pivški kotlini so za razliko od poplav v nekaterih drugih slovenskih pokrajinah nekaj čisto vsakdanjega. Pravzaprav daje poplavni svet pokrajine pečat letej, ki se močno in neposredno odraža v življenju tukajšnjih ljudi. Kmetijstvo, gospodarske dejavnosti in celo naselja, je človek prilagodil prav zaradi poplav, ki prizadenejo ta območja. Poplave torej človek ni zavrgel, temveč jih le izkoristil v svoj prid. Tako je postavil naselja na vzpetinah ob poplavnem svetu (Mali Otok, Fara, Klenik) ali pa na višje terase oziroma višje predele kotline (Postojna, Prestranek, Pivka, Matenja vas …), poplavne površine pa koristi kot travnike oziroma pašnike za potrebe živinoreje, medtem ko je vodno silo izkoriščal za gospodarske dejavnosti, kot so bili številni mlini ali žage ob vodotokih (Kranjc, 1985). Raziskovalec, ki se je prvi podrobneje spustil v proučevanje poplav v tej pokrajini, je bil Andrej A. Kranjc, ki je svoje ugotovitve predstavil v prispevku Poplavni svet na Pivki, ki je izšel v drugi številki zbornika Ljudje in kraji ob Pivki leta 1985. Avtor prispevka je poplave preučeval v okviru raziskovalne naloge Geografija poplavnih področij v Sloveniji in se pri tem ravnal po točno določenih navodilih in priporočilih. Avtor se je v prispevku dotaknil vseh dejavnikov, ki vplivajo na poplave v tej pokrajini, saj so ti ključnega pomena za razumevanja poplav na tem območju. Tako je proučil kamninske in reliefne osnove, vremenske in podnebne osnove, rastlinski svet tega območja ter vpliv človeka na poplave, s čimer je skušal razložiti in prikazati obseg poplavnega sveta pokrajine, pogostost, »sezonskost« in čas trajanja samih poplav, vlogo melioracij in regulacij ter učinke poplav v pokrajini. Ker so poplave v veliki meri odvisne od padavin v pokrajini (tako količine le-teh kot tudi intenzivnosti), sem skušal primerjati podatke, ki jih je uporabil avtor prispevka, z mojimi, novejšimi podatki, ki sem jih pridobil na agencijah, ki hranijo podatke meteoroloških in vodomernih postaj v Sloveniji (ARSO, 2010). Poleg podnebnih in vremenskih osnov sem se dodatno dotaknil tudi geološko-hidrografskih osnov pokrajine, čeprav so bile te opisane že v prejšnjih poglavji in so v ta namen bile postavljene tudi pred ta poglavja. Glavni vzrok za poplave so padavine, ki lahko posredno in neposredno vplivajo na te. Količina padavin in intenzivnost le-teh sta ključnega faktorja za razumevanje poplav, prav tako pa geološka zgradba površja, po katerih padavine odtekajo s tega območja. Glede na izvor poplav v Pivški kotlini lahko govorimo o dveh tipih poplav. V pokrajini imamo tako kraške kot tudi površinske poplave, ki so odvisne od geološke zgradbe. Ker je Pivška kotlina zgrajena tako iz karbonatnih (apnenec) kot tudi flišnih kamnin, sta prisotna tu oba tipa poplav. Za kraške poplave je značilna umirjena voda, saj kraški izviri začnejo delovati in naraščati dokaj počasi, poleg tega pa je za kraško površje značilna kraška retinenca, ko se zaradi zadrževanja vode v kraškem podzemlju poplavne vode odzovejo kasneje glede na začetek in višek padavin ter se kažejo v dolgem vztrajanju poplavne vode. Kraške poplavne vode so značilne za zgornjo Pivško kotlino, medtem ko so za spodnjo Pivško kotlino, pravzaprav za porečje reke Nanoščice, značilne površinske poplave. Flišne kamnine so »krivec« za poplave, saj vodotoki hitro reagirajo na padavine ter na ta način povzročijo burne in kratkotrajne visoke vode. Potoki v spodnji Pivški kotlini sicer nimajo hudourniškega značaja, ker so višinske razlike ter majhni strmci le-teh premajhni, da bi prišlo do hudourniških poplav. Tudi zbirna območja teh potokov so relativno majhna, kar je še en dejavnik več, zakaj ne prihaja do hudourniških poplav. Kraške poplave zgornje Pivške kotline prizadenejo predvsem uravnano dno ob Pivki in kraške kotanje – kraška presihajoča Pivška jezera, medtem ko površinske poplave na flišnih kamninah prizadenejo predvsem površine v trikotniku Zalog–Mali Otok–Postojnska jama ter površine ob strugi Stržena (spodnja Pivška kotlina) (Kranjc, 1985). Vedno pa so padavine v veliki meri glavni »krivec« poplav, ne le v Pivški kotlini, ampak tudi drugje po Sloveniji kot tudi svetu. Ker je Pivška kotlina »ujeta« med visokimi Dinarskimi planotami, pade tu zaradi orografskega efekta velika količina padavin, ki direktno kot tudi indirektno polnijo kotlino z vodami. Potrebno je razumeti, da porečje reke Pivke zajema območja izven Pivške kotline, in prav planote, ki obdajajo Pivško kotlino so tiste, ki oskrbujejo izvire ob vznožju le-teh. Sama kotlina prejme okrog 1500 do 1600 mm padavin letno (1578 mm za obdobje 1961-1990), medtem ko obrobje kotline prejme tudi več kot 2000 mm padavin, kar je jasno razvidno na padavinski karti za območje med letoma 1961 in 1990 (Geografski atlas Slovenije, 1998; ARSO, 2010). Kranjc (1985) je v ta namen preučil tudi klimatske podatke za meteorološko postajo Postojna, in sicer za 10- letno obdobje med letoma 1965–1974, ki so mu služili za razlago poplav v tem času ter tudi za 30- letno obdobje med letoma 1931–1960, ki je natančnejši pokazatelj klimatskih razmer območja. Prišel je do ugotovitve, da je namočenost območja med letoma 1965 in 1974 bistveno večja kot med letoma 1931 in 1960 (1430 mm : 1299 mm). Zaradi prekratke dobe opazovanja avtorja prispevka sem tudi sam kreiral klimogram za naslednje obdobje med letoma 1961 in 1990, ki je prikazan v poglavju Podnebne značilnosti Pivške kotline. Ta mi je pokazal, da se namočenost območja res povečala, in sicer je območje prejelo 1578 mm padavin letno, kar pomeni, da območje prejme več kot 20 % padavin kot v prejšnjem obdobju (1931– 1960). Zadnje 10- letno obdobje med letoma 1991–2000 je ta podatek še potrdilo, saj se je višina padavin še dodatno povečala, in sicer na 1609 mm letno. Ne spreminja se le višina letnih padavin, temveč tudi razporeditev le-teh po mesecih kot tudi po letnih časih, kar vpliva tudi na poplave na tem območju. Če je bilo za 30- letno obdobje med letoma 1931–1960 značilno, da je najbolj suh mesec marec (76 mm) in najbolj moker mesec junij (136 mm), je to v naslednjem 30-letnem obdobju med letoma 1961–1990 čisto drugače, saj je najbolj suh mesec postal februar (89 mm), medtem ko je najbolj moker mesec postal november (168 mm). 10- letno obdobje med letoma 1991–2000, ki sicer še ni prekratko za samo napoved, pa nam kaže, da je najbolj suh mesec postal januar (75 mm), medtem ko sta najbolj mokra meseca oktober in november (220 mm in 223 mm). Pogled na sam podatke nam podaja, da se padavinski režim območja spreminja. Dodaten dokaz je tudi razporeditev padavin po letnih časih. Če je v 30letnem obdobju 1931–1960 bila padavinska razporeditev po letnih časih sledeča: jeseni 29 %, poleti 27 %, pozimi 23 % in pomladi 21 % vseh padavin, je za obdobje 1961– 1990 ta nekoliko drugačna: jeseni 29 %, poleti in pomladi 25 %, pozimi pa 21 % letnih padavin (za 10-letno obdobje 1991– 2000 pa sledeča: jeseni 37 %, poleti 23 %, pomladi 21 %, pozimi 19 %). S predpostavko, da se temperatura na meteorološki postaji ni drastično spremenila (med letoma 1931–1960 je znašala 8,5°C, med letoma 1961– 1990 8,4°C, med letoma 1991–2000 pa 9,1°C), se je pa letna višina padavin, predvidevam, da se spreminja le padavinski režim območja, ob padavinskem režimu pa seveda tudi vodni režimi rek in jezer v Pivški kotlini, ob katerih se pojavljajo poplave (Kranjc 1985; ARSO, 2010). Poplave prizadenejo skupaj 15,5 km² površja Pivške kotline, kar je sicer le 6 % vsega porečja Pivke (po Kranjcu ta meri 270 km²), vendar pa če upoštevamo le območje Pivške kotline (po Kranjcu 96 km²), poplave prizadenejo kar 16 % Pivške kotline. Večji del teh poplav je na flišni, spodnji Pivški kotlini (ob Nanoščici in ob Pivki nižje od Prestranka), prizadene pa 8,8 km² (57 % vseh poplav v kotlini), med tem ko je na zgornji Pivški kotlini poplavljenega »le« 6,4 km² (41 % vseh poplav v kotlini). Reki Pivki pripada največje poplavno območje, ki meri 7,5 km² (49 % vseh poplav), nekaj manjše poplavno območje je ob reki Nanoščici, ki meri 5,5 km² (35 %), 2,2 km² (15 %) poplavnega sveta Pivške kotline pa pripada poplavam ob Pivških kraških jezerih. Zgolj 1 % poplavnih površin kotline pa pripada manjšim tokovom izven porečja Pivke (Sajevščica, Lokev …) (Kranjc, 1985). Poplave v Pivški kotlini so sezonskega značaja. Z jesenskimi padavinami, ki so najobilnejše (med letoma 1961–1990 je v povprečju padlo 29 % vseh letnih padavin, med letoma 1991–2000 pa kar 37 %) (ARSO, 2010), pa tudi najintenzivnejše (gre za višino dnevnih padavin nad 10 mm), je največ poplav jeseni (42% vseh poplav za obdobje med letoma 1964–1974, računano glede na število dni trajanja poplavnih voda), sledijo zimske poplave (27%), predvsem iz razloga še obilnih padavin v prvem zimskem mesecu decembru in pogostih zimskih odjug. Za zimske poplave je značilno tudi, da le-te reagirajo hitro kljub majhni količini padavin, saj ponavadi jesensko obilno deževje dodobra napolni kraško podzemlje, ki že ob majhni dodatni količini zimskih padavin hitro reagira in aktivira kraške izvire, ki zopet poplavijo že prej poplavljene površine. Poplave so torej odvisne tudi od izvora vode (padavine ali podzemlje). Dodaten razlog so tudi nizke temperature v teh mesecih, zaradi katere prst na prej poplavljenih površinah zamrzne in tako onemogoča pronicanje vode. Nekoliko manj je pomladanskih poplav (26 %), najmanj poplav pa je v poletnem letnem času in sicer le 5 %. Tudi kraška Pivška jezera poplavljajo v času jesenskih padavin, čeprav so poplave mogoče v vsakem letnem času, le zadostna količina padavin je potrebna v kraškem zaledju jezer, ki jih napajajo z vodo (Kranjc, 1985). Avtor prispevka se je dotaknil tudi pogostosti poplav v Pivški ko tlini, in sicer navaja, da so bile povprečno med letoma 1964 in 1974 štiri poplave v tej pokrajini (7,6 poplave ob Nanoščici – vodomerna postaja Fara oziroma Mali Otok; 3,5 poplave ob Pivki – vodomerna postaja Prestranek in 1,2 poplave pri ponoru Pivke – vodomerna postaja Postojnska jama). Glavni pogoj za poplave, ki ga je avtor izpostavil, je bil vodostaj rek Nanoščice in Pivke na omenjenih vodomernih postajah (Mali Otok nad 200 cm, Prestranek nad 250 cm in Postojnska jama nad 350 cm), vendar je avtor skeptičen do teh podatkov, saj je sam mnenja, da le vodostaj na določeni vodomerni postaji ne more pokazati vseh poplav na območju. Sam je mnenja, da je na območju Pivške kotline več poplav, kot jih je ugotovil, in sicer povprečno 5 na leto. Vsaka 5. poplava naj bi bila večja, takšna, ki povzroča poplave na kmetijskih zemljiščih in gospodarsko škodo. Ravno tako je težko določiti poplave na Pivških jezerih, saj tam ni prisotnih vodomerov, ki nam bi podali podatke o vodostaju vode v jezerih, so pa ti zaradi hidrografske povezanosti jezer s številnimi kraškimi izviri ob reki Pivki pomembni, saj so ti glavni dovod vode reke Pivke, ki poplavlja površine ob le-tej (Kranjc, 1985). Po dolžini trajanja poplav je med letoma 1964 in 1974 bilo največ kratkotrajnih poplav, ko je poplavna voda vztrajala na poplavni višini do 3 dni (54 % vseh poplav). Ostale poplave trajajo nekako do 1. tedna (22 % vseh poplav), medtem ko je daljših poplav nekje okoli 20 % vseh poplav. Najbolj pogoste dolgotrajne poplav so ob Pivki pri Prestranku, kjer trajajo v povprečju od 8 do 14 dni, medtem ko so ob Nanoščici (Mali Otok) in ob ponoru Pivke v Postojnsko jamo poplave večinoma kratkotrajnejše (daljše so le izjemoma). Zopet je vidna razlika med kraškimi poplavami in površinskimi poplavami zaradi razlik v geološki zgradbi površja. Trajanje poplav na Pivških kraških jezer je težje določiti, vemo pa, da tok Pivke skozi Prestranek pomeni, da so akt ivni kraški izviri (Žejski izviri) ob Pivki, ki so hidrografsko povezani z jezeri. Tako se trajanje toka Pivke skozi Prestranek ujema s trajanjem poplav na Petelinjskem in Palškem jezeru, ki trajajo nekje od 3 do 6 mesecev (Kranjc, 1985). Spreminjanje vodnega režima reke Pivke in Nanoščice ter nekaterih ostalih potokov Pivške kotline sega že v konec srednjega veka in začetek novega veka, ko so nastali prvi mlini in žage na omenjenih vodotokih. Za pogon mlinov in žag je bila potrebna voda, zato je človek zaradi potreb po vodi začeli spreminjati vodne poteze vodotokov. Vodo je zajezil s številnimi jezovi, ki so zbrali dovolj vode za pogon mlinov in žag. Na višku mlinarstva in žagarstva nekje na začetku 20. stoletja je v Pivški kotlini stalo preko 50 mlinov in žag z jezovi oziroma drugimi hidro-tehničnimi napravami za zbiranje vode. To so bile prve spremembe vodnega režima vodotokov v Pivški kotlini. S prvimi »pravimi« regulacijami pa so pričeli konec 19. stoletja, ko je avstrijsko ministrstvo za kmetijstvo sprejelo načrte za zmanjševanje poplav na notranjskih kraških poljih. Kljub temu so Avstrijci izpeljali majhen del regulacij, so se pa regulacij in melioracij resneje lotili Italijani leta 1936. Reguliran je bil skoraj celoten zgornji del Pivke, in sicer v dolžini 12,5 km, od izvira pa do mostu na Pivki pri naselju Selce (cesta Selce–Poček). Regulacije so razvidne tudi iz državnih topografskih kart 1:25.000 (Pivka, Postojna), lepo pa je tudi videti le-te iz dejanskega stanja na terenu, saj struga Pivke poteka lepo premočrtno, njeno dno struge in bregovi pa so uravnani in gladki. Od nekaterih nižjih delih ob strugi so tudi nasipi (slika z mostu pri gradu Kalec). Poleg toka Pivke je bilo reguliranih še 4,5 km ostalih vodotokov. To so pritoki Pivke v zgornjem toku, del struge Stržena in Korentana. Regulirana je tudi struga Porečnika s pritoki pri naselju Prestranek (Kranjc, 1985). Večjih regulacij vodotokov v Pivški kotlini v zadnjem času ni bilo, le ob gradnji prometne ali telekomunikacijske infrastrukture v bližini vodotokov se ti regulirajo na manjših, kratkih razdaljah. Kljub melioracijam pa poplave v Pivški kotlini, predvsem ob »kraški« Pivki, niso bile odpravljene. Dejstvo je, da na kraških tleh voda vre skoraj od vsepovsod in tako tudi za nasipi, ki v tem primeru poplave celo zadržujejo, zato so bili le-ti na mnogih mestih tudi prekopani (vidno na sliki 12). To je še en dokaz, kako je človek neuspešen v boju s »čudno« kraško naravo. Sicer je razlik v poplavnem svetu po opravljenih regulacijah in melioracijah veliko, vendar pa je težko oceniti učinek le-teh. Spodnji, flišni del Pivške kotline, kjer so poplave »normalne«, so bile te sicer res odpravljene oziroma so redkejše in površinsko manjše, vendar pa so zaradi tega kmetijska zemljišča postala bolj sušna in s tem zahtevnejša za gojenje kmetijskih kultur. Obratno pa je s poplavami v zgornji kraški Pivški kotlini. Tu poplav kljub trudu niso odpravili zaradi prej omenjenih razlogov, so pa z nasipi le-te še podaljšali, poplavna voda pa se zadržuje dlje časa. Pomanjkanje vode v poletnih mesecih zaradi regulacij in melioracij je škodovalo tako kmetijstvu kot tudi prebivalstvu, saj so vodnjaki za potrebe pitne vode presušili. Pomanjkanje pitne vode je bilo rešeno z izgraditvijo vodovoda v Malnih pri Planini (Kranjc, 1985). Vendar so ljudje Pivške kotline vajeni tako poplav kot tudi bolj sušnih obdobij, saj so prilagodili svoj način življenja le-tem. Jesenske poplave, ki se navadno zavlečejo v zimo in celo pomlad, ne ovirajo kmečkih del in ne uničujejo pridelka, medtem ko je ravno obratno s poletnimi poplavami, ki so prej redkost kot pravilo. Gospodarske in bivalne objekte pa je človek preselil v višje ležeče dele kotline, ki jih poplave ne ogrožajo. Čeprav je Pivška kotlina zaokrožena in v marsičem individualizirana pokrajina, pa ta ne pripada niti enemu samemu porečju kot tudi ne povodju (Kranjc, 1985). Preko Pivške kotline namreč poteka razvodnica, zato se vode z območja kotline raztekajo v različna porečja in tudi v različna povodja. Tako dobrih 80 % območja kotline pripada porečju Pivke in s tem povodju Črnega morja (povodju pripadajo še nekateri manjši potoki kot so Črni potok, Osojščica, Jamnik in Črni potok nad Studenim), medtem ko slabih 20 % kotline pripada Jadranskemu povodju, preko porečja Lokve (15 %) in 3 % preko Sajevščice (preko porečja Vipave odtečejo Lokev, Belska voda ter Šmihelske ter Stranske ponikve, medtem ko preko porečja Reke odteka Sajevščice z manjšimi pritoki) (Kranjc, 1985; Slovenija: pokrajine in ljudje, 2001). Raztekanje voda z istega območja v različna porečja in povodja je hidrološka posebnost, hidrološki pojav, ki ga imenujemo bifurkacija (Hlad, 1994). Ker je Pivška kotlina zgrajena v večini (59%) iz kraških, vodoprepustnih kamnin (Kranjc, 1985), štejemo le-to h kraškemu povodju, za katerega so značilne kraške bifurkacije, ki so lahko tako površinske kot tudi podzemne ali pa celo mešane. Torej se vode na krasu z istega območja lahko raztekajo površinsko in podzemeljsko hkrati, ali pa celo ob različnih vodostajih le-teh, na različne strani. Kraško bifurkacijo na jadransko-črnomorskem razvodju v Pivški kotlini je prvi omenil že Jenko (leta 1959), in sicer na območju zgornje Pivške kotline. Jenko je sklepal na podlagi nagnjenosti vodne gladine v podzemlju od Knežaka in Bača proti Koritnicam in po nagnjenosti dna kotline med Koritnicami in Knežakom, na podzemeljsko odtekanje iz Knežaka proti Bistrici. Nekega trdnejšega dokaza za to ni podal, zato ni jasno, ali gre za dejansko raztekanje podzemeljske kraške vode proti izvirom Pivke in reke Reke ali pa za podzemeljsko pretočitev v prvotnem povirju Pivke nad Bačem (Habič, 1989). Tudi G. Kovačič je mnenja, da je območje bifurkacijska cona med jadranskim in črnomorskim povodjem, saj podzemne vode odtekajo večinoma proti izvirom Pivke, medtem ko kotanja Šembijskega jezera in njegovega hidrografskega zaledja pripadajo porečju Reke, saj gladina podtalnice visi proti kraškemu izviru Podstenjšek (Kovačič, 2006). Raziskave o določitvi razvodnice na tem območju pa za zdaj še niso bile opravljene, dokazana pa je bila povezava med Kneškimi ponikvami in izvirom Videmščice leta 1968 (Petrič & Kogovšek, 2005). Drugo bifurkacijo na jadransko-črnomorskem razvodju v Pivški kotlini je raziskoval in o njej poročal Habe (leta 1976). V studenskem flišnem zatoku je opazil, da se del voda Osojščice zliva v Belščico in ta v Vipavo ter tako pripada jadranskemu povodju, del voda pa podzemeljsko odteka v Pivko ter tako odteka v črnomorsko povodje. Do pojava pride le ob visokih vodah Osojščice, ko visoke vode dosežejo bruhalnike, ki odvajajo vode v Belščico, delno pa tudi v požiralnik v Matičkovi ogradi, medtem ko ob nizkih vodah potoka le-te odtekajo v sistem podzemeljske Pivke (Habič, 1989). Tretja bifurkacija Pivške kotline pa je bila opažena v dolini Biščevci pri naselju Hruševje. Tam se visoke vode s kraškega površja pretakajo proti reki Nanoščici (črnomorsko povodje), medtem ko se po vsej verjetnosti nizke vode Biščevcev združijo z vodami, ki ponikajo na Sajevškem polju, in odtekajo v izvire Timava (dokazano leta 1987) ter tako pripadajo povodju Jadranskega morja (Habič, 1989). Četrto bifurkacijsko območje v Pivški kotlini pa je bilo ugotovljeno leta 1988 z barvanjem potoka Stržen pri Rakitniku in barvanjem reke Pivke pri Trnju. S sledilnim poskusom (20 kg rodamina so injicirali v požiralnik v strugi Stržena, medtem ko so pri požiralnikih Pivke v Trnju obarvali z 20 kg uranina) so poleti 1988 ob nizkem vodostaju tako Stržena kot tudi Pivke dokazali, da del podzemeljskih voda iz Pivške kotline med Prestrankom in Rakitnikom stalno odteka proti Vipavski dolini in morda del tudi proti Timavu (Petrič in Kogovšek (2005) sta mnenja, da je bilo premalo opazovanj na Timavu, da bi bili rezultati zanesljivi), del pa v izvire Unice. Poleg omenjene podzemeljske bifurkacije pa na območju obstaja tudi površinska bifurkacija, saj se ob višjih vodostajih vode z Javornikov stekajo v reko Pivko, ta pa preko podzemeljskega sistema Pivke v izvire Unice na Planinskem polju (Habič, 1989). Med zanimive sledilne poskuse območja spada tudi sledenje odtoka voda z Javornikov, ki je bilo opravljeno leta 1997 na vojaškem vadišču Poček, kjer so ob nizkem vodostaju v poletnih mesecih injicirali 4 kg uranina v skalni vrtač i. Rezultati so pokazali, da se vode z Javornikov stekajo tako proti izvirom Malenščice, kot tudi izvirom Vipave (uranin so zaznali tudi v drugih izvirih na Planinskem polju (Unica in Škrlatovka), v izvirih v Rakov Škocjanu ter zajetju v Stari vasi). Tako je bilo potrjeno podzemno odtekanje pod flišem Pivške kotline proti Vipavski dolini, kar potrjuje, da je pod Pivško kotlino razvit kraški vodonosnik, ki se razteza proti Vipavski do lini (Petrič & Kogovšek, 2005). Med ostala zanimiva sledenja v Pivški kotlini spada še sledenje voda Palškega jezera in Petelinjskega jezera. Novembra 1967 so dokazali povezavo voda Palškega jezera s Trnskimi izviri kot tudi voda Petelinjskega jezera z Žejskimi izviri. Desetletje poprej, leta 1955, pa so s sledilnim poskusom dokazali povezavo med Požiralnikom pod Kremenco in izviri Unice in Malenščice (Petrič & Kogovšek, 2005). Namen in cilji diplomske naloge so bili predstaviti, definirati, opisati ter s slikovnim in kartografskim gradivom prikazati reliefne oblike: tako reliefne oblike na propustnih apnencih zgornje Pivške kotline kot tudi reliefne oblike na flišnih kamninah spodnje Pivške kotline. Zato sem na podlagi geološke zgradbe Pivške kotline to razdelil na dva dela in tako hkrati razdelil tudi jedro diplomskega dela na dva dela: reliefne oblike zgornje Pivške kotline, reliefne oblike spodnje Pivške kotline. Južni del Pivške kotline ali kotlina Zgornje Pivke je približno 16 km dolga in od 4 do 5 km široka. Razprostira se vse od Koritnic na jugovzhodu kotline do Prestranka oziroma Rakitnika, kjer reka Pivka dokončno prestopi na flišne kamnine. Površje se od vznožja Snežniške planote pri Koritnicah z nadmorsko višino 620 m blago spušča proti severu kotline do Rakitnika z okrog 520 m nadmorske višine, hkrati pa je še nagnjena od vznožja Javornikov proti jugozahodu, kjer niz vzpetin Taborskega grebena deli kotlino od flišnih pokrajin porečja reke Reke (Mulec et al., 2005). Terensko raziskovanje zgornje Pivške kotline in študije literature omenjene pokrajine sta mi nakazala neenotnost v samem površju le-te. Zato sem se na podlagi različnih kriterijev (hidrogeološke razmere, geomorfološke posebnosti, posebnosti geološke zgradbe in nadmorske višine) odločil razdeliti zgornjo Pivško kotlino na tri večje morfološke enote: kraško kotanjo med Koritnicami, Knežakom in Bačem; višjo skalno teraso zgornje Pivške kotline, ki leži med samim dnom kotline in vznožjem Javornikov; uravnano dno ob Pivki zgornje Pivške kotline. Za vsako omenjeno morfološko enoto sem skušal prikazati značilne reliefne oblike in opisati posebnosti le-teh. Zajete so tudi nekatere reliefne oblike izven meja Pivške kotline, ki so jih oblikovali geomorfogenetski procesi v preteklosti, zaradi katerih pa so se izoblikovale tudi reliefne oblike znotraj same kotline. Kraška kotanja med Koritnicami, Knežakom in Bačem predstavlja najjužnejši del Pivške kotline. Je približno 3 km dolga in do 1,5 km široka kotanja (Mulec et al., 2005), ki jo na vzhodu in jugu omejuje Snežniška planota, na zahodu niz vzpetin Taborskega grebena, medtem ko je na severu odprta proti kotlini, vendar jo od izvirne kotanje reke Pivke deli skalna terasa, ki se naprej razprostira vzhodno od dna kotline. Kotanja z zaledjem predstavlja povirje reke Pivke, saj vode z območja odtekajo večinoma proti izvirom Pivke, hkrati pa Snežniška planota in Taborski greben predstavljata razvodnico med jadranskim in črnomorskim povodjem. Taborski greben je obenem tudi geološka in reliefna meja s sosednjo dolino reke Reke in Brkinov (Kovačič, 2006). Obravnavani del pokrajine nam ponuja številne geomorfološke posebnosti, ki so rezultat delovanja različnih geomorfogenetskih procesov v preteklosti (pliocen, pleistocen), kot tudi različne kamninske podlage (tektonsko okno pri Knežaku). Čeprav ima pokrajina kraški značaj površja, pa poleg kraških reliefnih oblik tu zasledimo tudi fluvialne (fluviokraške) reliefne oblike, ki so rezultat prej omenjenih dejavnikov (Kovačič, 2006). Za interpretacijo tako kraških kot tudi fluvialnih reliefnih oblik je potrebno poznavanje tako geološke zgradbe površja, kot tudi poznavanje razvoja površja v preteklosti. Poleg terenskega proučevanja območja, kjer so jasno vidne kraške in fluvialne reliefne oblike, mi je v veliko pomoč služil članek G. Kovačiča Razvoj površja v povirju Pivke, ki je bil objavljen v Acti geographici Slovenici leta 2006. Širšo okolico kotanje gradijo srednje do dobro prepustni zgornjekredni apnenci, medtem ko na območju nekdanje povirne doline Pivke nad Koritnicami zasledimo apnenčasto-dolomitno brečo in vložke zrnatega dolomita, ki hitreje prepereva kot omenjena breča. Pretrtost dolomita (nekdanja povirna dolina Pivke je izoblikovana ob Selškem prelomu) je še dodatno prispevala hitrejše poglabljanje doline, še posebej v hladni klimi pleistocena, ko je potekalo mehanično preperevanje. Na zahodu kraško kotanjo omejujejo svetli prekristalizirani zgornjekredni apnenci Taborskega grebena, kjer so prisotni tudi manj prepustni temni apnenci in lapornati paleogenski apnenci. Pri Knežaku najdemo tudi približno 0,2 km² flišnih kamnin v t.i. tektonskem oknu. Pravzaprav so flišne kamnine vzrok za obstoj plitvega kraškega vodonosnika, saj se lete nahajajo plitvo pod površjem (dokazano z vrtino pri Zagorju). Gladina podtalnice se na območju kraške kotanje giblje nekje od 30 do 40 m pod površjem in je nekoliko nagnjena od Koritnic proti Baču. Prisotnost odkritih flišnih kamnin pri Knežaku ob deževju omogoča formiranje številnih manjših potočkov, ki nato združeno ponikajo v Kneških ponikvah ter so podzemeljsko povezani z izvirom Videmščice v izvirni kotanji reke Pivke. Sama kraška kotanja med omenjenimi kraji pa je nasuta z nesprijetimi gruščnato prodnatimi klastičnimi sedimenti, ki dosegajo na določeni delih globino več kot 10 m. Odlaganje sedimentov v kotanji je povezano s površinskim tokom pleistocenske Pivke, katere izviri so bili na območju današnje Velike Milanje in Devina. Ob izstopu iz tedanje povirne doline (grape) nad Koritnicami je reka izgubila moč in posledično na območju kotanje odložila sedimente v obliki vršaja. Kotanja ima tipične morfološke značilnosti kraškega polja, le njena oblika (odprtost proti severu kotline) je nekoliko neznačilna (Kovačič, 2006). Poleg geološke zgradbe območja je za nadaljnje razumevanje reliefnih oblik potrebno razumevanje različnih geomorfogenetskih procesov v preteklosti. Melik v svojih delih navaja, da je celotno današnje Pivško podolje rezultat erozijskega delovanja pliocenske Pivke, ki je izvirala na območju Žlebov tik pod Veliko Milanjo in Devinom ter tekla do Postojnskih vrat in na ta način oblikovala od 3 do 4 km široko dolino. Seveda je pliocenski fluvialni fazi sledilo še obdobje zakrasevanja, ki je potekalo v toplejši tropski oziroma subtropski klimi. V dokaz nam služijo terasni nivo, ki se nahaja med vznožjem Javornikom in uravnanim dnom kotline, ki je izražen s širokimi uravnanimi hrbti in manjšimi zaobljenimi vrhovi v višinah med 610 in 630 m. Radinja je mnenja, da je razvoj površinske rečne mreže na karbonatnih tleh omogočila prav odeja nepropustnih terciarnih kamnin, ki so ležale na današnjih apnencih kotline. Erozijskemu delovanju pliocenske Pivke oziroma fluvialni fazi Pivke je sledilo obdobje zakrasevanja v toplejši tropski klimi, katerega oblike in procese danes zasledimo v kraških tropskih pokrajinah, oziroma faza korozijskega raztapljanja deževnice (kraška faza). Tako terasni nivoji nakazujejo večstopenjsko poglabljanje površja kotline (pliocenska fluvialna faza), medtem ko kopaste vzpetine in starejši terasni nivo ji s številnimi vrtačami pod Javorniki dokazujejo kraško fazo pliocena (Kovačič, 2006). Kovačič je mnenja, da je ves čas pliocena obstajal površinski tok Pivke v zgornji Pivški kotlini, zaradi kasnejšega zakrasevanja pa je nastal sistem kraških izvirov pod vznožjem Snežniške planote. Dokaz za obstoj krakih izvirov sta manjša suha zatrepna dolina severovzhodno od Koritnic (pod cerkvijo Sv. Jeronima) in izrazita suha zatrepna dolina Raše jugovzhodno od Koritnic. Zatrepnost doline Raše nam priča, da je bil kraški izvir v času pliocena zelo izdaten. Danes sta obe dolini suhi oziroma brez površinskega toka, saj so se z znižanjem piezometra aktivirali kraški izviri v nižjih legah kotline (Kovačič, 2006). Definicij suhih dolin je več. Po Lehmannu so suhe doline ostanki nekdanje površinske rečne mreže, medtem ko so po razlagi Rogića le-te rezultat kombiniranega učinka korozije in erozije na manj odpornih kamninah (Gams, 2004). Definicija iz Geografskega terminološkega slovarja (2005) pravi, da je suha dolina dolinasta oblika na kraškem površju brez površinskega vodnega toka. Glede na prevladujoč geomorfni proces, ki je preoblikoval in dal tipično podobo suhe doline, Natek (1993) uvršča suhe doline v fluviokraške oblike, medtem ko so po Gamsu (2004) to oblike kontaktnega krasu. Suhe doline so si tudi različne, tako po obliki, trajanju toka, kot tudi po samem nastanku. Tako imamo odprte suhe doline v eno ali obe smeri, polodprte in zaprte suhe doline. Na smer doline pa vplivata predvsem tektonika in litološka zgradba (Gams, 2004). Doline delimo tudi glede na trajanje toka, in sicer na trajno suhe ali občasno suhe doline, tudi polsuhe doline (Gams, 1974; Gams, 2004). Po mnenju Košutnika (2006) so sedimenti v suhih dolinah ključnega pomena za razumevanje razvoja le-teh, sam pa podaja tri hipoteze nastanka suhih dolin. Najverjetnejša razlaga je tudi po njegovem mnenju prisotnost nekdanjega površinskega vodnega toka, ki je izoblikovala dolino, medtem ko sta razlagi o pospešeni koroziji na tektonsko premaknjenih strukturah oziroma denudaciji stropa vodoravnih jamskih sistemov (podobne oblike, vendar gre za brezstropne jame) manj verjetni. Prav sedimenti pa naj bi bili dokaz o nastanku leteh. Suhe doline v Sloveniji niso nobena redkost. Najdaljša med njimi je Čepovanska suha dolina, ki meri 17 kilometrov in se zajeda od 200 do 300 metrov globoko. Manjša suha zatrepna dolina severovzhodno od Koritnic (blizu cerkve sv. Jeronima) je okrog 150 metrov dolga in 10 metrov široka in globoka dolina. Izvirni del doline je nekje na 680 metrov nadmorske višine in se začne z 10 metrskim zatrepom. Začetni del dna je zelo ozek, strm in skalnat, proti izstopu doline tik nad Koritnicami pa se dno razširi in konča na nadmorski višini 640 metrov. Glede na dolžino in obliko suhe doline ter višino zatrepa sklepam, da je bil nekdanji kraški izvir manj izdaten, geološko gledano pa je morda deloval le kratek čas, zato oblika in velikost doline nista prišli do izraza. Zatrepna dolina je po definiciji iz Slovenske kraške terminologije (Gams, 1973) »dolina na krasu, ki se na zgornjem koncu, često ob izviru potoka, slepo konča s strmim zaključkom«. Sodi med najkrajše dolinaste oblike, odprte navzdol ob potoku ali reki, navzgor pa zaprte s strmo steno oziroma zatrepom (Gams, 2004). Zatrepne doline so rezultat tako korozijskega kot tudi erozijskega delovanja kraškega izvira, ki nastanejo na stiku vododržne in prepustne kraške kamnine. Ob izstopu voda na površje, le-ta spodjeda zatrep tako s korozijo kot tudi erozijo, hkrati pa ga pospešuje mehanično razpadanje. Zatrepne doline so se prav zaradi omenjenega procesa hitro podaljševale v pleistocenskih obdobjih, ko je bila klima hladnejša. Zlasti pozimi je nevarno stati pod steno, saj velikokrat odpadajo odkruški. Te sicer korozija tekoče vode in biokorozija raztopijo v strugi, saj jih niže v strugi doline ne najdemo (Gams, 2004). Tako kot suhe doline, so tudi zatrepne doline kombinacija fluvialnih kot tudi kraških geomorfnih procesov. Natek (1993) jih uvršča med fluviokraške oblike, Gams (2004) pa v oblike kontaktnega krasa. Najbolj znane zatrepne doline v Sloveniji so na izvirih Ljubljanice v Močilniku in Retovju ter Planinski zatrep na izviru Unice iz Planinske jame (Gams, 2004). Nekaj 100 m višje od Koritnic, po nekdanji povirni dolini (grapi) Pivke, se proti vzhodu odpira nekje na 660 m nadmorske višine okrog 650 m dolga izrazita suha zatrepna dolina Raše, ki se zajeda v Snežniško planoto. Dolina se konča tik pod kopasto vzpetino Cerje (784 m), nekje na nadmorski višini 740 m, in sicer z 10 do 15 m visokim zatrepom. Dno doline je na izvirnem delu široko le nekaj metrov, na izstopu v nekdanjo povirno dolino Pivke pa se le-ta odpre in meri v širino preko 40 m. Ravno dno konca doline so lokalni prebivalci izkoristili za kmetijske površine (na njivi je moč opaziti kamninski drobir, ki ga je prinesel nekdanji vodotok in pa pobočni procesi). Dolina je vrezana približno 20 m v Snežniško planoto, kar nam priča o moči kraškega izvira in erozijskega zajedanja v ne preveč razčlenjeno kraško površje. Ob pobočjih do line so opazna tudi manjša melišča, ki so posledica mehanskega preperevanja robnih sten doline ter gravitacijskih procesov. Nad zatrepno dolino Raše pa imamo tudi nekdanjo strugo vodotoka, ki je le-to vrezal v živoskalno podlago. Po vsej verjetnosti gre za vodotok, ki je izviral v kraških izvirih v višjih lega h Snežniške planote, vendar so se zaradi znižanja piezometra umaknili v nižje lege, oziroma so se aktivirali kraški izviri v zatrepni dolini Raše in manjši suhi zatrepni dolini severovzhodno od Koritnic. Kovačič ne izključuje možnosti, da je do poglobitve suhe doline Raše prišlo v kasnejšem obdobju, v obdobju pleistocena (Kovačič, 2006). Poleg dolinastih oblik pa nam o kraški fazi pliocena pričajo tudi številni kopasti vrhovi oziroma vzpetine na tem območju. Te se nahajajo tako znotraj kraške kotanje (kraškega polja) med Koritnicami, Knežakom in Bačem, ko tudi na obrobju kotanje. Vzpetinice oziroma humi, kot jih poimenuje Kovačič, znotraj polja imajo kar nekaj skupnih značilnosti. Ti se z blagim nagibom dvigajo nad dnom kotanje, poleg tega pa imajo identično geološko zgradbo, saj jih gradijo zgornjekredni svetli apnenci, identično obliko (imajo tloris pravilnega kroga) ter so tudi identičnih višin. Lepo opazne so Velika Obroba (644 m), ki je locirana na severozahodu kraške kotanje, medtem ko sta Mala Obroba (641 m) in njen sosednji hum (644 m) na jugu kraške kotanje. Še dva manjša huma se nahajata v kotanji, in sicer Obrobca (600 m), ki se drži Male Obrobe in Galaričica (600 m), ki se nahaja ob cesti Koritnice–Bač. Njihova skoraj identična nadmorska višina nam priča o njihovem skupnem nastanku. Identične višine imajo tudi kopaste vzpetine na obrobju kotanje. Tako na vzhodni strani kotanje najdemo Tuščak (786 m) s sosednjo kopasto vzpetino (764 m), nad Koritnicami vzpetino tik nad cerkvijo sv. Jeronima (755 m), nad povirno dolino nekdanje Pivke se dvigata kopasti vzpetini Cerje (784 m) in Jelenji Vršič (760 m), na južnem obrobju kotanje imamo Strmo reber (822 m), Špičasti vrh (822 m) ter Stani hrib (674 m), na jugozahodnem delu kotanje pa ob cesti Knežak – Šembije kopasti vzpetini z 635 min 633 m nadmorske višine (Kovačič, 2006). Kopasti vrhovi so z vmesnimi kraškimi globelmi najznačilnejše kraške reliefne oblike za dinarske visoke planote. Kopasti vrhovi razlikujejo tako po obliki, relativni višini kot tudi po strmini pobočij. Zgrajeni so največkrat iz odpornih, debelo skladovitih ali celo neskladovitih apnencev, ne morem pa vseh pojasniti z litološko zgradbo. Svoj pomen imajo tudi razpokanost in pretrtost kamnine (Habič, 1981). Gams njihov nastanek pripisuje predvsem različni klimi (vlažnotropski), ki je vladala v terciarni dobi. Danes je ta značilna za tropski kras, kjer najdemo vzpetine v oblikah kop, stožcev ali stogov (kitajski kras). Za tak reliefni tip se čedalje bolj uveljavlja kitajska kraško-tropska terminologija (fengcong, fenglin), ki pa se še ni v celoti vpeljala. Sicer se nobena od teh reliefnih oblik ni tipično ohranila v Sloveniji, vendar krajevno najdemo stožčaste in kopaste vzpetine vzhodno od Pivke, deformirane kamnite stolpe pa najdemo na krednih apnencih Hrušice, Trnovskega gozda in Snežnika (Gams, 2004). Po Slovenski kraški terminologiji (1973) pomeni hum »osamljen korozijskoerozijsko-denudacijski ostanek višjega reliefa, zlasti na dnu kraškega polja.« Slovensko ljudsko ime je tudi goričica, ki se uporablja za nizke osamelce (lep primer je hum Gorica na Cerkniškem polju in Kopanj na Radenskem polju). V mednarodno literaturo je termin hum vpeljal Cvijić, sama beseda hum pa je srbohrvaškega izvora (Mrak, 2003). Oblikovno je podoben holmu (holmcu, homcu), katere najdemo na nekraškem površju (Gams, 2004). Pliocensko obdobje sta tako zaznamovala tako erozijsko-denudacijski kot tudi korozijski geomorfogenetski proces z močno ploskovno korozijo, ki sta se med seboj dopolnjevala, zgoraj naštete reliefne oblike pa so nam le priča o tem. Pliocenskemu toplemu obdobju je sledilo veliko hladnejše pleistocensko obdobje (hladna klima), za katerega so značilni čisto drugačni geomorfogenetski procesi. Razvoj površja Pivške kotline je v pleistocenski dobi bil čisto nasproten kot v dobi poprej. Zaradi intenzivnega zmrzovanja in temperatur blizu ledišča se je v pleistocenski hladni klimi povečalo predvsem mehansko preperevanje ter razpadanje karbonatnih kamnin na površini, zato se je na površju nabralo veliko kamninskega drobirja, ki so ga denudacijski procesi (soliflukcija in fluvialno odnašanje) transportirali v nižje predele. Posledično zatrpavanje jam, brezen in po nikev je oživelo nekdanje površinske tokove in s tem suhe doline (ne izključuje se tudi možnost, da je zaradi zatrpavanja kraških požiralnikov v kraški kotanji med Koritnicami, Knežakom in Bačem, morda prišlo tudi do občasne ojezeritve le-te). Zamrznjena tla, osiromašena pedološka in vegetacijska odeja so korozijo na obravnavanem območju močno zavrli, zato je bila ta predvsem vezana na razpokanost kamnine (Kovačič, 2006). Kot glavni učinek geomorfnega delovanja v pleistocenu bi izpostavil ogromen gruščnato-prodnati vršaj pod Koritnicami, ki ga je nasula pleistocenska Pivka. Le-ta je izvirala tik pod Devinom in Veliko Milanjo ter ob izhodu iz grape nasula omenjeni vršaj, ki se razprostira od Koritnic proti Baču in Knežaku. Bolj gruščnati kot prodnati drobir (drobir je slabo zaobljen) nakazuje, da je nekdanja Pivka le-tega valila kratek čas. Glede na kaotični razporeditev delcev in velikost le-teh vidimo, da je imela nekdanja pleistocenska Pivka hudourniški značaj (relativno velik strmec na kratki poti). Drobir ni prenašala le pleistocenska Pivka, ampak je zaradi periglacialnih razmer in posledičnega mehanskega preperevanja ter soliflukcije ta prihajal tudi s sosednjih pobočij. Debelina nasutega gradiva ponekod znaša več kot 10 m, kar je še en dokaz o erozijsk i moči pleistocenske Pivke ter transportu gradiva iz grape nekdanje Pivke. Na vršaju je moč opaziti tudi obliko nekdanje struge, predvsem je ta lepo vidna (meandri) izpod kopaste vzpetine Tuščaka (dno suhe struge je do 2 m globlje od hrbtov vršaja, kar dokazuje, da se je nasipavanje zaključilo v pleistocenu, v holocenu pa je potekalo le še šibko vrezovanje). Danes je nekdanja pleistocenska grapa Pivke brez površinskega vodotoka, zato jo Melik (Slovensko Primorje) uvršča med suhe doline, medtem ko po mojem mnenju spada le-ta v polsuhe doline (travinje položeno v smeri toka), saj se ob močnih in dolgih deževnih obdobjih aktivira površinski potok, ki teče po dolini. Tudi struge izpod Tuščaka so večinoma suhe, ob močnem deževju kot je bilo novembra 2000, pa se je del strug napolnil, tako da je nastali vodotok poplavil naselje Bač (Kovačič, 2005; Kovačič, 2006). Vršaj je stožčasto nasutje ob izstopu iz ozkih gorskih grap v široko glavno ravnino. Vršaji so nastajali vso kvartarno obdobje, nastajajo pa tudi sedaj. Glede na tok, ki jih naplavlja, naplavljeno gradivo ločimo rečne, potočne hudourniške in poplavne vršaje (Natek et al., 1997). Ob izstopu iz grape v dolino se vodotoku močno zmanjša strmec in transportna moč, kjer odloži material v obliki vršaja. Debelina nasutega materiala je največja na zgornji strani vršaja (Mivšek, 2007). Največji vršaji nastanejo na prehodu iz ozkih v široke doline, oziroma na prehodu na ravnine in kotline. Taki vršaji v Sloveniji so npr.: dravski na Dravskem polju, savski na Gorenjski ravni in na Brežiško-krškem polju ter vršaj Iške na Ljubljanskem barju (Natek et al., 1997). Po Natku (1993) je vršaj fluvio-akumulacijska reliefna oblika. Vršaj pod Koritnicami je rezultat transporta in akumulacije materiala nekdanje pleistocenske Pivke, ki je izvirala v izvirih v Žlebovih in izpod Devina. Najvišji izviri v Žlebovih segajo nekje do 950 m nadmorske višine. Vodotoki so v strmih pobočjih (nekje do 22° naklona) izdolbli strme in globoke erozijske jarke (večja oblika erozijski žlebov, po katerih izvirno območje nosi tudi ime). Številni erozijski jarki (dve skupini po 6 do 7 jarkov) so obrnjeni proti severu oziroma severozahodu, le po zahodni skupini jarkov pa teče voda občasno (deloma tudi v spodnjem delu vzhodnih erozijskih jarkov). Žlebovi predstavljajo levi in višji povirni del pleistocenske Pivke, ki se združijo s povirno dolino desnega pritoka nekdanje Pivke, ki izvira kak ih 900 m višje in se konča na nadmorski višini okoli 740 m z 10- metrskim zatrepom. Nad izvirom imamo sicer ne tako izrazite erozijske jarke pod Devinom, ki se začnejo na približno identični nadmorski višini kot tisti v Žlebovih, na nadmorski višini okrog 950 m. Občasnih voda v teh erozijski jarkih ni, imamo pa občasne vode od zatrepa navzdol. Od združitve z izviri z območja Žlebov se grapa nekdanje pleistocenske Pivke razš iri in zgubi na strmcu, zato tu najdemo odloženo gradivo v obliki drobnega grušča. Debelina naplavljenega materiala je tudi do več metrov (naplavina je po vsej verjetnosti rezultat zadnjih faz zasipavanja v pleistocenski dobi). V naplavino se je v holocenu vrezala manjša struga, globoka nekje okrog 0,5 m. Ob vznožju Strme rebri je ta globoka okrog 1,5 m, medtem ko tik pred Koritnicami dobi obliko korita globine 4 m (ozka struga, po kateri so Koritnice dobile tudi ime), saj se je tu s svojo razdiralno močjo zajedla v živoskalno podlago. Korito je dolgo okrog 350 m, od korita naprej pa se struga počasi porazgublja po vršaju, kjer so jo preoblikovali skupaj z vršajem v obdelovalne terase. Pleistocenska Pivka je od zatrepa pod Devinom in izvirov v Žlebovih do vršaja merila okrog 2,5 km in izgubila okrog 300 m relativne višine, kar priča o njenem velikem strmcu ter posledičnem hudourniškem značaju (Kovačič, 2006; Geopedia, 2010). Grapa Grapa je dolina na pobočju, s precejšnjim strmcem in prečnim profilom v obliki črke V. Voda po njej teče le v majhnih količinah in le občasno, ob nalivih lahko v njih nastanejo siloviti hudourniki (Natek et al., 1997). Grape nastajajo v zgornjih delih potokov, kjer imamo zelo krhek in hitro razpadajoč dolomit (Mihevc, 1979), denudirano gradivo pa vode odlagajo ob izstopu iz grape v obliki vršaja. Strma pobočja ob grapi so prepredena z erozijskimi jarki (Komac, 2003). Strmec grape ni bistveno manjši od naklona pobočja, v katerega je grapa vrezana (Mivšek, 2007), se pa ta močno zmanjša na izstopu iz grape na ravnino. Erozijski jarek Erozijski jarki so globoke erodirane struge, nastale s kanaliziranjem vodnega toka na reliefno ali antropogeno (ob poteh) zasnovanih linijah odtoka (Zorn, 2007). Pravzaprav gre za večjo obliko erozijskega žleba, ki je le do nekaj metrov dolga erozijska oblika. Le-ti nastanejo na strmih pobočjih, kjer je kamnina pretrta ali pa preperelina odstranjena (Mivšek, 2007). Erozijski jarek je tipična fluviodenudacijska reliefna oblika (Natek, 1993). Rečna korita Voda pri prehodu skozi apnenčasto pregrado izdolbe globoka, ozka korita (Natek et al., 1997). Znana so predvsem korita Soče pri vasi Soča, ki so dolga okrog 750 m in globoka od 10 do 15 m. Na najožjih delih so široka le od 2 do 3 m (Natek et al., 1997). Na zahodni strani kraške kotanje se nad Knežakom redek naravni pojav in sicer tektonsko okno. To je nastalo zaradi antiklinalnega vzbočenja fliša pri upognitvi roba flišne kadunje nazaj proti jugozahodu (Šebela, 2005). Flišne kamnine zasedajo približno 0,2 km² in zaradi svoje nepropustnosti omogočajo nastanek površinskega odtoka. Številni manjši potočki, ki izvirajo v studencih na Selih (najvišji izviri segajo nekje do 640 m nadmorske višine) so s svojimi strugami preoblikovali površje tektonskega okna (manjši plitvi erozijsko-denudacijski jarki), ob vznožju pa se združijo v izgonsko strugo manjšega potočka, ki nato teče čez paleogenske apnence (temni in lapornati apnenci), kot tudi čez zgornjekredne apnence (svetlosivi in beli prekristalizirani apnenci) ter ponikne v manjši kotanji pod Knežakom (del kraške kotanje med Koritnicami, Knežakom in Bačem), na območju t.i. Kneških ponikev (Kovačič, 2006), od koder je bila leta 1968 ugotovljena povezava z izvirom Videmščica v izvirni kotanji Pivke pri Zagorju. Navidezna hitrost pretakanja (sledenje z uraninom) je bila 1,2 cm/s (Petrič & Kogovšek, 2005). Številni potoki na flišnih kamninah tektonskega okna so aktivni le ob deževju, zaradi majhnega strmca in količine vode (območje zbiranje voda je izredno majhno) pa prenašajo le majhne količine denudiranega gradiva, ki pa so ključnega pomena, da lahko potoček prečka karbonatno prepustno podlago (podaljšek potoka na prepustnih kamninah) ter na aluvialnih naplavinah manjše kotanje pod Knežakom ponikne v tla (vode potoka se znatno izgubljajo že po poti, zato predvidevam na osnovni istosmernega položenega travinja v umetni strugi potoka, da vode potoka dosežejo območje Kneških ponikev le ob obilnejših padavinah). Ponikev. Gre za odprtino, v katero se izgublja voda. Priporočljiv pomen za ponikev je, ko voda ponika v odprtino, ki je prekrita z naplavino, v nasprotju s terminom ponor, ki pomeni ponikanje vode v jamo ali požiralnikom, kjer voda ponika skozi špranjo v skali (Gams, 1973). Skalna terasa zgornje Pivške kotline leži med dnom Pivške kotline na zahodu in vznožjem Javornikov na vzhodu, medtem ko na severu sega do naselja Rakitnik, na jugu pa do naselja Bač. V njenem severnem delu je široka okrog 3 k m, v delu pri Petelinjskem jezeru nekje do 1,5 km, medtem ko na jugu sega vse od vznožja Javornikov na vzhodu pa do vznožja Gradišča na zahodu. Tu je široka nekje do 4 k m, hkrati pa predstavlja višji pas, ki loči izvirno kotanjo Pivke od kraške kotanje med Koritnicami, Knežakom in Bačem. Terasa je od vznožja Javornikov nekoliko nagnjena proti jugozahodu. Tu se nahaja na nadmorskih višinah med 650 in 670 m in v opaznem pregibu prehaja v planoto Javornikov. Na zahodnem robu pa leži na nadmorski višini med 550 in 570 m in je od ravnice ob Pivki deli 10 do 20 m višji obod terase, ki se strmo dviga nad ravnico. Terasa je ponekod že močno razčlenjena, na določenih delih pa je še vedno lepo ohranjena. Taka je zlasti med Trnjem, Palškim jezero m in Bačem, medtem ko je severneje od Trnja razčlenjena. Melik (Slovensko Primorje) je ta del Pivške kotline poimenoval Ravne, čeprav ne gre za ravno površje, saj je površje močno zakraselo in razčlenjeno s številnimi vrtačami in vmesnimi kopastimi vzpetinami. Med geomorfološke posebnosti območja pa spadajo predvsem kraške kotanje z ravnim dnom in večje vrtače na zahodnem robu terase, ki jih ob močnejših deževjih poplavijo visoke vode. Gre namreč za kraška presihajoča Pivška jezera (Mulec et al., 2005). Reliefne oblike, ki jih zasledimo na skalni terasi zgornje Pivške kotline, so seveda posledica tako geološke zgradbe površja kot tudi različnih geomorfogenetskih procesov v preteklosti. Že Melik omenja, da so Ravne nekdanja uravnava Pivške kotline, ki je bila razvita kakih 80 do 90 m nad sedanjim dnom kotline. Terasa je nedvomno učinek rečne bočne erozije v pliocenski fluvialni (predkraški) fazi. Po kraškem ravniku je takrat tekla pliocenska Pivka, ki je površinsko dobivala vodo iz kraških izvirov z Javornikov. Suhe doline kot so Vlačno, suha dolina pri Juriščah ter suha dolina v bližini Jeredovc so ostanki nekdanjih rečnih dolin, po katerih so površinsko tekle vode proti Pivki. Pliocenski fluvialni fazi je sledila kraška faza oziroma obdobje zakrasevanje v toplejši subtropski in tropski klimi (danes takšne oblike (kopasti vrhovi) in procese najdemo v tropskih kraških pokrajinah). Različni nivoji teras nam pričajo o večstopenjskem poglabljanju doline Pivke (z zniževanjem gradienta se je dolina Pivke poglabljala, terase so ostale na različnih nivojih, pritoki z Javornikov pa so se zaradi zakrasevanja umaknili v podzemlje), zakraselost starejše terase (razčlenjena s številnimi vrtačami) v nadmorskih višinah med 600 in 650 m pa o kraških procesih. Pliocensko kraško površje Pivške kotline je tako rezultat erozijsko-denudacijskih kot tudi korozijskih morfogenetskih procesov. Za pleistocensko hladno obdobje je značilno predvsem mehansko preperevanje in razpadanje karbonatnih kamnin ter odnašanje kamninskega drobirja v nižje ležeče predele (zaradi zatrpavanja jam, brezen in ponikev je prišlo do obnovitve površinskih tokov in s tem do aktiviranja suhih dolin). Kemično preperevanje je bilo zaradi hladne klime zelo šibko, kar pomeni oslabitev procesa zakrasevanja. Prevladujoči geomorfogeneteski proces danes je razpršena točkovna korozija, v primeru kraških jezer pa talna in robna korozija (Mulec et al., 2005; Kovačič, 2006). Zanimiva je tudi geološka zgradba obravnavanega območja. Severno od naselja Bač tako najdemo kredne apnence (psevdooolitne ali oolitne kalkarenite in kalcilutite), dolomitne in apnenčeve breče. Na dobro liticifiranih in ploščatih apnencih se tako najprej pojavljajo apnenčeve breče kot nato tudi dolomitne breče. Vzhodno od naselja Jurišče imamo okrog 0,5 km širok pas zgornjekrednih cenomanijskih in turonijskih apnencev ter dolomitov. Gre za svetlosive in rjave ter debelo plastovite apnence in dolomite. Severno od tega pasu pa imamo v večini turonijske in senonijske apnence. Leti so v odtenkih svetlosive do svetlotemne barve. Pri Petelinjskem jezeru in širši okolici pa najdemo spodnjeturonijske apnence (beli in svetlosivi) ter ponekod zoogene breče, kar je dokaz, da je na tem območju bilo nekoč burno morje, ki je z morskimi valovi trgalo lupine odmrlih živali, ki so se nato sprijele v brečo. Na dnu kotanj Pivških jezer najdemo tanke plasti kvartarnih sedimentov. Ti so prisotni tudi na dnu suhe doline Vlačno in suhe doline pri Juriščah (po vsej verjetnosti so ti tudi na dnu suhe doline pri Jeredovcih (Kovačič, 2006). Samo površje terase je razčlenjeno s številnimi reliefnimi oblikami, med katerimi po številčnosti izstopajo vrtače in kopasti vrhovi. Na zahodnemu robu terase imamo tudi nekaj izrazitih večjih kotanj z ravnim dnom in večjih vrtač, ki jih občasno zalijejo visoke vode in jih spremene v Pivška kraška jezera. Med reliefnimi oblikami terase prav tako izrazito izstopajo suha dolina Vlačno, suha dolina pri Juriščah ter suha dolina severovzhodno od jezera Jeredovci. Med ostalimi reliefnimi oblikami najdemo še številne jame in brezna ter ostale mikrokraške reliefne oblike, ki so razpršene po celotnem površju terase. Kopaste vzpetine Niz kopastih vzpetin se iz obrobja kraške kotanje med Koritnicami, Knežakom in Bačem nadaljuje proti severu tudi na apneniško skalno teraso nad dolino Pivke. Pravzaprav je opazen prestop med nekoliko višjimi kopastimi vzpetinami Tuščaka in sosednjih kopastih vzpetin s tistimi nekoliko nižjimi na južnem delu terase, v okolici Bača. Južni del terase tako sestavljajo kopaste vzpetine, katerih nadmorske višine se gibljejo med 620 in 630 m. Nadmorske višine kopastih vzpetin padajo proti osrednjemu delu terase, kjer njihove nadmorske višine dosegajo le še okrog 580 in 590 m (okolica Petelinjskega jezera), nakar se na severnem delu terase začnejo pojavljati spet v nadmorskih višinah okrog 610 do 620 m. Kopaste vzpetine so tudi nekoliko nižje na skrajno zahodnem delu terase, ki se dviga neposredno nad dnom ob Pivki. Tako na terasi kot tudi v kraški kotanji med Koritnicami, Knežakom in Bačem nam identične nadmorske višine kopastih vzpetin pričajo o njihovem skupnem nastanku. Njihov nastanek pripisujemo kraški pliocenski fazi, ko so na območju Pivške kotline bile čisto drugačne klimatske razmere kot danes (Kovačič, 2006). Poleg vlažne tropske klime pa ima na nastanek tudi vpliv litološka zgradba, ki pa ne more pojasniti vseh razlik med kopastimi vzpetinami. Kopaste vzpetine nimajo nikakršne pravilne porazdelitve na območju terase. Vrtače Poleg številnih kopastih vzpetin na območju terase nad dnom Pivke, najdemo na območju terase še številčnejše in izrazitejše reliefne oblike kraškega površja, vrtače. Vrtače so najštevilčnejša in najznačilnejša reliefna oblika kraškega površja. Po definiciji Gamsa iz leta 1973 (Slovenska kraška terminologija) je vrtača »depresijska oblika, navadno globoka več metrov in je bolj široka kot globok a«. V slovenskem strokovnem slovstvu se je pojem oprijel v prvi polovici 20. stoletja (uvedel ga je Jovan Cvijić), prej pa se je uporabljal pojem dolina, ki pa je bil za to reliefno obliko preširok pojem (dolina je večpomensko ime). Iz istih razlogov so se odločili tudi drugi slovanski narodi za svoja imena, medtem ko je dolina (doline) ostala pojem v angleščini in nemščini, tudi v francoščini (Gams, 1973). Na sosednjem Hrvaškem se je oprijel izraz »ponikva«, čeprav sta bila na začetku v uporabi v strokovni literaturi tako pojem vrtača kot tudi »ponikva«. Tudi ameriška literatura povezuje vrtačo s poniranjem in po leg mednarodnega izraza »doline« uporablja izraz »sinkhole« (Gams, 2004). Sestava kamnine in naklon pobočij (relief) sta ključnega pomena tako za razporeditev in gostoto le-teh, kot tudi za nastanek in obliko vrtač. Tako so te gosto posejane na apnencih, medtem ko na pretrtih dolomitih teh ni (gosto so posejane tudi na staropleistocenskih ali oligocenskih konglomeratih, kot na primer pri Pustem gradcu pri Radovljici). Na gostoto vrtač pa vpliva tudi relief oziroma naklon pobočij. Tako jih je najmanj prav na strmih pobočjih, medtem ko jih je največ na apneniških terasah, pokritih s tanko preperelino. Torej sta si naklon pobočij in gostota obratno sorazmerna. Značilno je tudi, da čim manjše so vrtače, tem večja je njihova teoretična gostota (Gams, 2004). O nas tanku vrtač govori več teoriji, vendar pa ne moremo nastanka posplošiti na enega samega. O nastanku vrtač govori več modelov, in sicer korozijski, udorni in klimatski, ki se med seboj kombinirajo zaradi starih in novih okoliščin. Skupen pa je proces, in s icer korozija, saj je za vse tri značilno subvertikalno pretakanje voda skozi kamnino (Čar, 2001). Po obliki prečnega profila pa delimo te na skledaste, lijakaste, vodnjakaste in kotlaste. Na območju Slovenije je značilno, da sta globina in premer ob zgornjem robu vrtače nekje v razmerju od 1:6 do 1:10. Vrtače so lahko majhne, do nekaj metrov široke, lahko pa so široke prek 100 metrov. Posebni primeri vrtač so, ko se v primarni vrtači izoblikuje še manjša sekundarna vrtača, nekje pa sosednji vrtači prehajata ena v drugo (po velikosti in obliki podobni vrtači) – dvojna vrtača, tudi sestavljena vrtača (Gams, 1973; Gams, 2004). Vrtače so nedvomno najbolj tipične kraške reliefne oblike, ki nam služijo kot merilo za ugotavljanje stopnje zakraselosti površja. Zaradi različne geološke zgradbe same terase sem pričakoval različne gostote in razporeditve le-teh, pa tudi morda različne oblike vrtač. Zato je bila ena ključnih nalog preučevanje vrtač na različnih območjih terase, kjer prevladuje drugačna geološka osnova. Glavna ugotovitev preučevanja je bila, da se same oblike vrtače, ne glede na geološko osnovo, ne razlikujejo. Po obliki so najbolj značilne skledaste vrtače, ki v prečnem profilu spominjajo na skledo. Drugih oblik vrtač nisem zasledil. Ponekod se pojavljajo v večjih primarnih skledastih vrtačah še manjše, sekundarne vrtače. Zaradi zaraščanja več vrtač skupaj pa imamo tudi posebne oblike skledastih vrtač, in sicer dvojne ali celo trojne vrtače, saj se njihov skupen obod nahaja na isti nadmorski višini. Nekoliko drugače je z globinami vrtač, saj le-te variirajo. Nekatere izmed njih so izredno plitve (globoke le nekaj metrov), medtem ko so ostale že nekoliko globlje (10 in več metrov), vendar so si le-te izredno podobne tako po obliki kot tudi po velikosti, kar gre pripisati enakim razvojnim fazam in časovnim obdobjem. Oblika je odvisna od razmerja poglabljanja in širjenjem oboda. Razmerje se lahko spremeni v določenih pogojih, npr. s spremembo podnebja, ko se lahko zaustavi ali pospeši poglabljanje ali širjenje, pomembni pa so tudi notranji izvotlitveni in zapolnitveni procesi v krasu. Vrtače na območju živoskalne apneniške terase nad dnom reke Pivke so torej posledica različnih razvojnih faz in časovnih obdobij. Tako njihov nastanek pripisujem pliocenski kraški fazi (močna ploskovna korozija), ko so na območju Pivške kotline vladale drugačne klimatske razmere (vlažnotropska klima). Predvsem sta zanimivi razporeditev in gostota vrtač na območju terase, vendar sta sami po sebi samoumevni. Najbolj preoblikovana s številnimi vrtačami je nekdanja najstarejša terasa Pivke v višinah med 550 in 600 m. Gre za teraso tik ob vznožju Javornikov, ki je po nastanku najstarejša (zaradi večstopenjskega poglabljanja nekdanje doline Pivke so nastale terase na različnih nivojih). Gostota vrtač se na območju terase giblje od 50 pa tudi čez 100 vrtač/km² (na severnem delu terase pri vojaškem poligonu Poček), kar je po Gamsu velika do zelo velika gostota vrtač. Veliko manjša gostota vrtač je na mlajših terasah, ki so bližje današnjemu dnu Pivke. Tu se gostota vrtač giblje med 15 do 50 /km², kar je zmerna gostota vrtač. Majhna gostota vrtač (5-15 /km²) (Gams, 2004) je na območju kopastih vzpetin in kotanj kraških jezer, saj je le-ta obratno sorazmerna z nakloni pobočij (gre za pobočja vzpetin kot tudi jezerskih kotanj). Na dnu jezerskih kotanj ni vrtač. V nekaterih vrtačah so si lokalni prebivalci v njih uredili njive, ki so večinoma čez zimo ozelenjene z zimskimi žiti (ječmen). Vrtače so tudi sestavni del obsežnih pašnikov za drobnico ali govedo, večina vrtač pa je zaraščena z drevjem. Vzdolž zahodnega roba terase, med krajema Prestranek in Bač (le Šembijsko jezero z Naričami se nahaja izven teh meja, tudi po mojem mnenju meja Pivške kotline), najdemo številne večje in manjše depresije, t.i. kotanje Pivških jezer, ki so posebnost tega območja. Kraške jezerske kotanje Pivških jezer Kot reliefne oblike jih ne moremo uvrstiti niti med vrtače niti med veliko večja kraška polja. Habič (1985) je mnenja, da čeprav vsaka jezerska uvala nosi svoje ime, lahko te skupaj označimo kot »pivšce« (kjer tla ob usihanju pijejo vodo), ki so najlepši primer razčlenjevanja kraškega ravnika od vrtače, preko uvale do majhnega kraškega polja oziroma odprte rečne doline. Le plitvi kras omogoča takšen razvoj, kjer seže vertikalno razčlenjevanje do gladine talne vode. Tako se v nadaljevanju dno jezerskih kotanj ne bo več poglabljalo, temveč se bo širilo na račun oboda ter na ta način razširilo in odprlo v razčlenjeno dolino. Po obliki so to koncentrične depresije s površinsko velikim uravnanim dnom in ostrim pregibom med dnom in pobočji, ki jih občasno poplavijo visoke kraške vode (Mulec et al., 2005). Te reliefne oblike sicer spominjajo na mnogo manjše vrtače tega območja, vendar gre v tem primeru za koncentrične depresije s površinsko velikim uravnanim dnom in ostrim pregibom med dnom in pobočji. Njihov nastanek pripisujemo preobrazbi vrtač oziroma večjih reliefnih uleknin, ki segajo v območje nihanja kraške podtalnice. Kotanje Pivških jezer so se zaradi prisotnosti občasnih visokih voda in posledičnih poplav oblikovale zaradi talne kot tudi robne korozije poplavnih voda (dna jezerskih kotanj ležijo v nadmorskih višinah, ki jih še doseže gladina kraške podtalnice). Voda na ta način omogoča močnejše raztapljanje matične kamnine (apnenca), ki je usmerjeno predvsem bočno in omogoča širjenje jezerskih kotanj. Ostri pregibi med samim dnom kotanj in pobočji nam pričajo o aktivnosti tega procesa. Skoraj identične ostre pregibe najdemo tudi med uravnanim dnom ob Pivki in pobočji skalne terase (Mulec et al., 2005). Vsa presihajoča Pivška jezera so nastala na zgornjekrednih apnencih v bližini Selškega preloma, kar dokazuje povezanost preloma z jezeri. Tako so neposredno v notranji coni preloma nastala sledeča jezera: Veliki dol, Veliko Zagorsko jezero, Veliko in Malo Drskovško jezero ter Parsko jezero. V razdalji 1,5 k m severno ali južno od Selškega preloma pa najdemo Kalsko jezero, Bačko jezero, Kljunov ribnik, Malo Zagorsko jezero, Radohovško jezero in Klenski dol. Ostala jezera, Palško in Petelinjsko jezero, Krajnikov dol in Jeredovce, pa so od Selškega preloma oddaljena od 2 do 4 km proti severovzhodu (Šebela, 2005). Večina jezerskih kotanj ima premere nekje med 100 in 300 m, le večji jezeri, Petelinjsko in Palško jezero, izstopata z osjo dna jezera večjo od 1500 m. Dno jezerskih kotanj je živoskalno, vendar prekrito s plastjo sedimentov in prsti, ki pa ponavadi ni globlja od 0,5 m. Vzrok za pojavljanje občasnih kraških jezer je predvsem dvig gladine kraške podtalnice (gladina podtalnice se giblje od 560 m nadmorske višine pri Knežaku in okrog 516 m nadmorske višine v Matijevi jami pri Palškem jezeru) in omejena propustnost vodnih kanalov v smeri kraškega izvira Malni (Planinsko polje), kar povzroča tako poplave ob sami Pivki kot tudi v jezerskih kotanjah. Zapolnitev jezerskih kotanj z vodo pa je posledica hitrejšega napajanja jezera z vodo kot njenega odtoka po vodnih kanalih (Kovačič, Habič, 2005). Zanimiv je predvsem razvoj tako jezerskih kotanj kot tudi celotnega površja zgornje Pivške kotline. Sam sem mnenja, da je zgornja Pivška kotlina pravzaprav neka prehodna faza površja. Sam menim, da se bo zaradi bočne erozije Pivke dno Pivške kotline širilo na račun terase in da bo po vsej verjetnosti zaradi talne in robne korozije, ki širi jezerske kotanje, prišlo do združevanja samega dna Pivke s kotanjami jezer. Morda se je v preteklosti to že celo zgodilo s kotanjo, kjer imamo Trnske izvire (dno kotanje je zelo ravno in površinsko veliko), kar bi lahko pomenilo, da so se tu vode zadrževale dlje časa. Ob predpostavki, da je bila to nekdanja kotanja jezera (predvidevam da se bo po vsej verjetnosti zgodilo isto s kotanjo Malega Zagorskega jezera ali Kalškega jezera, ki se nahajata relativno blizu Pivke), ki se je širila z robno korozijo v smeri proti Pivki, medtem ko se je z druge strani Pivka z bočno erozijo vrezovala v obod jezera (teraso), je mogoče na ta način prišlo do združitve jezerske kotanje z dnom Pivke. V tem primeru je površje zgornje Pivške kotline kot nekakšen nastajajoč ravnik. Na območju zgornje Pivške kotline se po mnenju Kovačič & Habič (2005) nahaja 17 kraških presihajočih jezer. Sam se mnenja, da je teh jezer manj, saj nekatera ne ustrezajo po obliki in površinam le-tem (pa tudi čas trajanja visokih voda pri nekaterih kotanjah je bistveno prekratek, da bi lahko te kotanje šteli med jezera), Šembijsko jezero z Naričami pa je celo izven meja Pivške kotline (po moji opredelitvi mej kotline). V nadaljevanju bo predstavljenih vseh 17 jezer z natančnim opisom le-teh ter z nekaterimi reliefnimi oblikami, ki jih najdemo na območju jezer. Jeredovce in Krajnikov dol Jeredovce (tudi Jeredovci) so najbolj severno jezero v nizu jezer zgornje Pivške kotline. Gre za dolgo globel z relativno blagimi pobočji nad vasjo Žeje pri Prestranku. Dno jezera se nahaja približno na 537 m nadmorske višine. Jeredovce se napolnijo le ob najvišjih kraških vodah. Ob zapolnitvi jezerske globeli prične delovati izvir Šulk v bližini cerkve Sv. Jurija, ki se po kratkem toku razlije po kmetijskih površinah in nadaljuje pot proti reki Pivki. Območje Jeredovc je poraslo z drevjem in grmičevjem, zato je le stežka opaziti velikost jezera. Jeredovce so tudi edino jezero, ki se nahaja znotraj meja vojaškega poligona Poček. V severovzhodnem delu Jeredovc pa zasledimo še nekaj skledastih vrtač, ki so ob obilnejših padavinah poplavljene. Celotna globel Jeredovc po obliki spominja na suho dolino, ki je morda nastala v pliocenski fluvialni fazi in se kasneje zaradi spremembe klime ter zakrasevanja preoblikovala. Del Jeredovc je danes tako kraško presihajoče jezero, del pa dolina z vrtačami, v kateri se ob obilnejših padavinah pojavlja voda (Kovačič & Habič, 2005). Ob cesti Selce–Poček se na levi strani ceste, nekaj 100 metrov po prečkanju mosta čez Pivko, pojavlja jezero Krajnikov dol. V njegovi neposredni bližini se nahajajo tudi Žejski izviri. Gre za bistveno manjšo globel z dnom na prib ližno enaki nadmorski višini kot Jeredovce, do poplav pa prihaja ravno tako le ob najobilnejših padavinah. Vode jezera se podzemeljsko pretakajo v smeri proti Pivki, morda tudi celo proti bližnjim Žejskim izvirom, ki sicer dobivajo vodo iz Petelinjskega je zera. Krajnikov dol ni več na območju vojaškega poligona Poček (Kovačič & Habič, 2005). Ovalna globel ob vznožju Sv. Trojice z dnom na nadmorski višini 532 m, kjer vode Petelinjskega jezera vztrajajo tudi do pol leta. Je najbolj znano med Pivškimi kraškimi jezeri in drugo največje med njimi, tik za Palškim jezerom, ime pa nosi po najbližji vasi Petelinje. Zavzema površino nekje okrog 0,736 km² in prostornino okrog 7 milijonov m³ vode. Srednji vodostaj jezera je na višini 545 m, a ga le redko doseže. Območje kotanje služi lokalnemu prebivalstvu za kmetijske namene (travniki), ki so redno vzdrževani, medtem ko se kmetijske površine v okolici jezera že opuščajo oziroma služijo kot pašniki za drobnico ali govedo. Vode jezera pritekajo v talnih izvirih na južnem delu jezera, odtekajo pa skozi prepustna tla tako na južnem kot tudi severnem delu jezera (ponori in estavele). Zaradi dolgotrajnih poplav so si lokalni prebivalci uredili tudi odtočni kanal v severovzhodnem delu jezera. Vode se od tu pretakajo proti Žejskim izvirom, ki so s 6 m³/s pretoka najmočnejši izviri ob Pivki. Žejski izviri so znanilec tako površinsko tekoče Pivke na Prestranku kot tudi poplavljenega Petelinjskega jezera, vode tu stojijo od 3 do 6 mesecev (Kovačič & Habič, 2005; Petrič & Kogovšek, 2005). Je največje med vsemi Pivškimi kraškimi jezeri, ime pa nosi po bližnji vasi Palčje. Gre za jezersko kotanjo dolgo 1,5 k m in široko 500 m z dnom na nadmorski višini 542 m, ki ob srednjem vodostaju 555 m zavzema površino več kot 1 km², ob novembrskih padavinah leta 2000 (vodostaj 566 m), pa celo 1,9 km². Prostornina vode zavzema nekaj več kot 7 milijonov m³, medtem ko je bila novembra 2000 celo 23 milijonov m³. Dno kotanje je ravno in naplavljeno z naplavinami, ki se z blagimi do ostrimi pregibi loči od pobočij v okolici. Naplavine na pobočjih jezera dokazujejo še višje vodostaje jezera kot je srednji vodostaj jezera. Zanimivo površinsko obliko dobi jezero, ko prestopi vodostaj 552 m, saj jezero dobi dva zaliva in sicer Njivice ter Ždink, ki ju loči 606 m visoka kopasta vzpetina Jezerščak. Tako kot Petelinjsko jezero tudi Palško jezero dobiva vodo iz več izvirov. Najmočnejši med njimi je prav gotovo Matijeva jama na vzhodni strani kotanje, z vhodom na 546 m nadmorske višine. Ob nizkih vodah jezera iz jame teče manjši potok, ko pa jamo dosežejo visoke vode, jo poplavijo in je bruhanje vode mogoče opazovati le preko vodnih mehurčkov in vrtincev, ki se pojavljajo na gladini vode. Pravzaprav je Matijeva jama estavela, saj ob upadanju vode Palškega jezera ta vodo tudi požira. Jama ima po začetnem vhodu obliko brezna, v katerem je mogoče opazovati nihanje gladine podzemne vode. Najnižji izmerjeni vodostaj do sedaj je bil 516 m, medtem ko je najvišji bil zabeležen prav novembra 2000, in sicer na višini 566 m, kar nam kaže na nihanje gladine kraške vode na območju Palškega jezera za 50 m (Kovačič & Habič, 2005). Po Slovenski kraški terminologiji (Gams, 1973) so estavele kraški objekti, ki imajo ob visoki vodi funkcijo izvira, ob upadanju pa funkcijo ponora. Pri nas jih običajno najdemo na kraških poljih, na robu uval, dolin ali suhih dolin. Estavele nam služijo kot znak nihanja piezometrične gladine v sosednjih hidrogeoloških strukturah. Estavele delimo na jezerske in rečne, te pa na aluvialne in robne (Gams, 2004). Matijeva jama ni edina estavela na tem območju, saj na jugovzhodnem delu jezera najdemo še estavelo Kužico. V zaledju Kužice se ob obilnejših padavinah aktivirajo še manjši izviri. Vode s Palškega jezera podzemno odtekajo skozi Matijevo jamo, Kužico in požiralnike na dnu jezera proti Trnskim izvirom, kjer v kratkem površinskem toku Stržena oziroma Tršnice dosežejo Pivko (Kovačič & Habič, 2005). Klenski dol in Radohovsko jezero Klenski dol se nahaja v bližini vasi Klenik, po kateri nosi tudi ime. Gre za manjšo kotanjo z dnom na 544 m nadmorske višine. Je eno manjših jezer in plitvejših na tem območju s površino okrog 3700 m² in srednjim vodostajem 545 m (maksimalen izmerjen leta 2000 je bil 547,5 m). Dno jezera služi lokalnemu prebivalst vu za kmetijske namene (Kovačič & Habič, 2005). Radohovsko jezero je edino jezero na levi strani reke Pivke. Ime nosi po Radohovi vasi, ki je že del mesta Pivka. Jezero se nahaja na desni strani ceste Pivka– Parje, natančneje pri odcepu za Klenik. Jezero nima neke posebno oblikovane kotanje in se morda pojavlja samo zaradi nasipa, po kateri poteka cesta (vode jezera bi obratno površinsko odtekale proti strugi Pivke). Poplave se pojavljajo redno, napajalno zaledje jezera pa je kopasta vzpetina Primož, ki se strmo dviga nad samo vasjo. Jezero je le nekaj 10 metrov oddaljeno od struge same Pivke in vode le-tega podzemno odtekajo proti Pivki. Površine jezera služijo v kmetijske namene (travnik), v zimskem času pa je pogosto zmrzne in služi kot drsališče lokalnim otrokom. Sam sem mnenja, da Radohovsko jezero ne ustreza kriterijem jezer Pivške kotline (ni izrazite kotanje, niti ne leži na skalni terasi, poleg tega pa je površinsko izredno majhno) na tem območju, saj bi po tem takem lahko na tem območju lahko definirali še nekaj deset dodatnih jezer. Parsko jezero Nekoliko južneje proti vasi Parje imamo naslednje jezero in sicer Parsko jezero. Dno Parskega jezera je na nadmorski višini 538 m, površine jezera pa služijo v kmetijske namene kot pašniki (jezero je obdano z žico). Srednji vodostaj jezera je okrog 540 m, kar pa ne nakazuje, da gre za plitvo kraško globel. Vode s novembra 2000 dosegle celo višino 542 metrov, obod jezera pa je nekje okrog 550 m. Jezero dobiva vodo iz sosednjega, nekoliko višjega Malega Drskovškega jezera, medtem ko vode iz Parskega jezera tečejo proti izvirom Mišnika, ki je nekaj sto metrov proti severozahodu oddaljen od samega jezera (Kovačič & Habič, 2005). Veliko in Malo Drskovško jezero nosita ime po bližnji vasi Drskovče, ki je sicer na drugi strani brega reke Pivke. Veliko Drskovško jezero je tudi tretje največje jezero med Pivškimi kraškimi jezeri s površino nekaj več kot 0,186 km². Samo dno jezera je relativno ravno in se nahaja na nadmorski višini 542 m, kar je v isti ravnini kot struga reke Pivke, zato so poplave Velikega Drskovškega jezera pogoste. Sam rob jezera je dokaj strm in skalnat, zato so ob višjih vodostajih površina jezera drast ično ne spreminja. Srednji vodostaj jezera meri 545 m, novembra leta 2000 pa je dosegel mejo 549 m. Veliko Drskovško jezero je relativno blizu Malemu Drskovškemu jezeru, saj ju loči le okrog 150 m in 20 m visok skalnat rob, vode pa se pretakajo ravno proti Malemu Drskovškemu jezeru (Kovačič & Habič, 2005). Malo Drskovško jezero je izredno zanimivo po svoji obliki, saj spominja na manjše izvirno-ponorno kraško polje. In sicer imamo na jugovzhodu manjšo zatrepno dolino, ki se konča z nekaj deset metrov visoko prepadno steno. Pod njo prihajajo vode Velikega Drskovškega jezera skozi nekaj metrov globoko izvirno jamo, ki nosi ime Podmou. V tem delu jezera voda izvira in teče v manjšem potočku po strugi do ovalne globeli, kjer se vode dokončno razlijejo v jezero. Ob zmanjšanju količine iztekajoče se vode ta več ne doseže širokega dela globeli, ampak ponika v požiralnikih v spodnjem delu struge kakih 200 m pred ponorom. Večji del voda Malega Drskovškega jezera se prazni skozi številne razpoke v dnu jezera, ob višjih vodah pa skozi ponorno jamo na skrajnem severnem delu kotanje. Tudi to ponorno jamo imenujejo Podmou (Kovačič & Habič, 2005). Veliko in Malo Zagorsko jezero se nahajata nekaj sto metrov južneje od Velikega Drskovškega jezera. Ime nosita po bližnji vasi Zagorje, kjer izvira tudi Pivka. Omeniti velja kontradiktornost, ki se pojavlja v imenu jezer, saj je pravzaprav Malo Zagorsko jezero večje od Velikega Zagorskega jezera. Malo Zagorsko jezero se nahaja le nekaj metrov od regulirane struge Pivke in jo od poplavne ravnice le-te loči okrog 10 m višja reber. Poplave na Malem Zagorskem jezeru so pogoste, saj dno jezera leži v enakih višinah kot struga Pivke na višini 544 m. Jugovzhodni del jezera se zoži v nekoliko manjši zatrep, vendar ga visoke vode predvidoma ne dosežejo. Globina jezera je ob srednjem vodostaju okrog 4 m, novembra 2000 pa je dosegla le 0,5 m več. Malo Zagorsko jezero meri skoraj 40 tisoč m², medtem ko Veliko Zagorsko je zero meri nekaj več kot 16 tisoč m² (Kovačič & Habič, 2005). Veliko Zagorsko jezero se nahaja nekoliko višje in vzhodneje od Malega Zagorskega jezera. Njegovo dno je v nadmorskih višinah okrog 549 m, srednji vodostaj pa okrog 550 m. Gre za relativno plitvo jezero, tudi nakloni oboda niso tako strmi in visoki kot pri Malem Zagorskem jezeru (Kovačič & Habič, 2005). V zaledju Zagorskih jezer pa vode občasno napolnijo tudi plitvo kotanjo Drenovke, z dnom na 553 m nadmorske višine, njena globina pa ne presega več kot 1 m. Po mojem mnenju je površina nekaj več kot 1000 m² premajhna, da bi Drenovke uvrstili kot novo kraško jezero na tem območju (Kovačič & Habič, 2005). Kljunov ribnik je plitva ovalna globel tik ob desnem bregu Pivke pri mostu preko katerega poteka cesta Zagorje – Bač. Z dnom na nadmorski višini 549,5 m in srednjim vodostajem na višini 551 m površina jezera zavzema slabih 800 m², sama kotanja pa ni zaprta v smeri proti Pivki (v isti nadmorski višini kot struga in kotanja odprta proti strugi), zato stežka ocenjujem, da je Kljunov ribnik tipično Pivško kraško jezero. Kot zanimivost Kljunovega ribnika pa je umetna vrtina, skozi katero bruha voda do 1 m visoko, kar nam daje vedenje o nihanju kraške podtalnice (pritisk) na tem območju. Vode iz jezera se pretakajo proti bližnji strugi Pivke (Kovačič & Habič, 2005). Veliki dol se nahaja severno od grada Kalec, v neposredni bližini Kljunovega ribnika. Površina Velikega dola znaša ob srednjem vodostaju 555 m (novembra 2000 je ta znašal 556 m) okrog 15 tisoč m², dno jezera, ki je ravno, pa služi za kmetijske namene, in sicer kot pašnik za konje. Ob obilnejših padavinah pa le nekaj 10 m stran od Velikega dola poplavna voda zalije še manjšo plitvo vrtačo do nadmorske višine 561 m, kar pomeni razliko 5 m v višinah vodne gladine. Tako Veliki dol kot tudi sosednja vrtača pa sta poplavljena redkeje, če vzamemo v primerjavo Kalsko jezero, katerega dno se nahaja v identičnih višinah kot dno jezera Veliki dol (Kovačič & Habič, 2005). Kalsko jezero je do 40 m globoka jezerska kotanja jugovzhodno od izvirne kotanje Pivke. Samo dno jezera je ravno in se nahaja na nadmorski višini okrog 554 m, srednji vodostaj pa znaša le 555 m, kar pomeni, da gre za zelo plitvo jezero, čeprav ima globoko kotanjo. Razlog tiči v umetnem odvodnem jarku, ki odvaja vode Kalskega jezera proti vodam Pivke, zato se vode jezera pojavljajo zgolj v manjšem predelu je zera na severni strani globeli. Površina Kalskega jezera je ob srednjem vodostaju okrog 56 tisoč m², služi pa za kmetijske namene, predvsem travnike in njive (Kovačič & Habič, 2005). Severno od vasi Bač imamo še dve jezeri, in sicer Bačko jezero, ki nosi ime po vasi, in še nekoliko vasi bližje Laneno jezero, katero nosi ime po lanu, ki so ga nekoč gojili na dnu jezera. Globeli imata skupen jugovzhodni obod jezera, ki je nekoliko strmejši, medtem ko so ostali deli oboda nekoliko položnejši. Bačko jezero je primerno večje od sosednjega Lanenega jezera, saj površina jezera ob srednjem vodostaju na nadmorski višini 562,5 m zavzema nekaj več kot 32 tisoč m², ob novembrskem deževju leta 2000, ko je vodostaj dosegel višino 568 m, pa je to merilo kar 86 tisoč m², medtem ko je novembra 2000 Laneno jezero merilo le nekaj več kot 12 tisoč m². Dno Lanenega jezera se nahaja nekaj več kot 10 m višje od dna Bačkega jezera, ki je na nadmorski višini 560 m. Pravzaprav je Laneno jezero najvišje ležeče jezero na zgornji Pivški kotlini. Globina vode ne presega 2 m, se pa ta po površju steka v nižje ležeče Bačko jezero. V bližini le-tega imamo še dve manjši globeli, ki jih ob obilnejših padavin zalije visoka kraška voda (Kovačič & Habič, 2005). Šembijsko jezero je jezero v okolici Šembij in je pravzaprav po mojem mnenju že izven meja Pivške kotline. Sicer ga večina raziskovalcev uvršča med Pivška kraška jezera zaradi podobnosti v sami obliki in samem nastanku le-tega, vendar se vode letega pretakajo proti izvirom v Podstenjšku, ki pripadajo jadranskemu povodju, medtem ko se vode ostalih jezer pretakajo proti strugi Pivke, ki pripada črnomorskemu povodju. Jezero se polni s vodami iz zaledja Snežniške planote in odteka proti izvirom v prej omenjenem Podstenjšku. Dno samega jezera je na nadmorski višini okrog 559 m, globina pa praviloma ne presega višine 1 m, vendar se je ta drastično povečala ob ekstremnih padavinah novembra 2000 in to nekaj čez 10 m. V neposredni bližini jezera je nastalo še eno jezero, in sicer jezero Nariče, katerega vode so po nekaj metrov širokem potoku pretakale v Šembijsko jezero. Zaradi pripadnosti drugemu povodju sem jezeri izločil iz skupine Pivških kraških jezer (Kovačič & Habič, 2005). Zaradi različnih kriterijev (oblika, pripadnost drugemu povodju ali površine jezera) sem od »standardnih« 17 Pivških jezer izločil tri jezera, in sicer Šembijsko jezero z Naričami (pripadnost drugemu povodju in izven »mojih« meja Pivške kotline), Radohovsko jezero in Kljunov ribnik (oblika in površina jezera). Sem pa mnenja, da naziv jezero ne more nositi kotanja, ki je letno poplavljena izredno malo časa, zato so morda v to skupino jezer neupravičeno všteta še nekatera ostala jezera (Bačko jezero, Laneno jezero, Veliki dol …). Ob vznožju Javornikov pa najdemo tudi doline nekdanjih pritokov reke Pivke, ki se spuščajo proti skalni terasi. Suhe doline kažejo na verjetno prisotnost vodotokov v času pliocena (ali pleistocena), ki so bili usmerjeni proti samemu dnu Pivke (Kovačič, 2006). Med suhimi dolinami izstopa predvsem suha dolina Vlačno in malo manj izrazitejša suha dolina pri Juriščah, medtem ko je suha dolina severovzhodno od Jeredovc na Počku manj izrazita. Zanimiva je predvsem smer vseh treh dolin, saj je pri vseh enaka in poteka od severovzhoda proti jugozahodu. Predpostavka o inverznih tokovih Pivške doline je malo verjetna (odtok voda proti porečju reke Reke), saj sta se tako suha dolina Vlačno kot tudi suha dolina pri Juriščah izoblikovali ob tektonskih počeh. V dodaten dokaz nam je tudi nekdanja povirna dolina Pivke nad Koritnicami, ki je obrnjena proti severu oziroma Postojnskim vratom. Po vsej verjetnosti so se zaradi spremembe v klimi ti vodotoki aktivirali v hladnem pleistocenskem obdobju, za katerega je bilo značilno mehansko preperevanje in razpadanje karbonatnih kamnin ter odnašanje kamninskega drobirja v nižje ležeče predele (zaradi zatrpavanja jam, brezen in ponikev je prišlo do obnovitve površinskih tokov in s tem do aktiviranja suhih dolin). Gruščnati drobir tako najdemo v določenih delih suhe doline Vlačno (v srednjem delu doline) kot tudi suhe doline pri Juriščah (južno od vasi Jurišče). Gre za nesprijete sedimenti, ki so izrazito gruščnati, saj so bili nekdanji pritoki Pivke bistveno prekratki, da bi na poti zaoblili le-te. Suha dolina Vlačno se nahaja severovzhodno od vasi Trnje in velja za najglobljo, najdaljšo in najizrazitejšo suho dolino, ki se vleče od vznožja Javornikov proti dnu Pivške kotline. Nekaj več kot 6 km dolga in na nekaterih delih več kot 500 m široka dolina, ki na severu meji na vznožje Debelega vrha (885 m), Velikega vrha (937 m) in Sv. Trojice (1106 m) ter na jugu na kopico kopastih vrhov Javornikov (Nagajivec 705 m, Lipje 854 m, Kerin 858 m, Jaklovka 912 m in Plešivica 965 m), je po vsej verjetnosti nastala v pliocenski fluvialni fazi, ko je razvoj rečne mreže omogočila odeja neprepustnih terciarnih kamnin (po mnenju Radinje, 1972), ki so obdajale apnence tega območja. Nastanek lahko pripišemo logičnemu izrazitejšemu erozijskemu zniževanju flišnih kamnin, ki je povzročilo zadenjsko erozijo in dodatno podaljševanje doline na stiku med flišem ter apnencem, vse do prekinitve površinskega toka in prestavitev odtoka voda preko podzemlja. Prav ta faza bi lahko bila pliocenska kraška faza, ko so se zaradi zakrasevanja prestavili kraški izviri v nižje lege Pivške kotline. Sprememba klime v pleistocenu in novih razmer pa so se morda ponovno aktivirali površinski vodotoki suhe doline Vlačno (Kovačič, 2006). Sam začetek suhe doline se nahaja pod vznožjem Strme rebri in je usmerjen v smeri severozahod, nakar močno spremeni smer in se obrne proti jugozahodu (potek doline je skladen s tektonskimi prelomi, ki potekajo po dolini). Prav na sami obrnitvi smeri imamo najširši in naravnejši del doline, ki ga gradijo naplavine nekdanjega vodotoka (gruščnati drobir). Ostalo dno suhe doline je zgrajeno iz krednih apnencev, na katerih so se izoblikovale vrtače. Na območju suhe doline najdemo tudi nekatere jame in brezna. Sam konec suhe doline je pod vznožjem kopaste vzpetine Nagajivec, vendar se zniževanje terena ne konča tu. Pri kopasti vzpetini Seljivec (612 m) imamo dva nižja prehoda k Palškemu jezeru, in sicer z vsake strani Seljivca po enega. Zato sam ne izključujem možnosti, da so se površinske vode nekdanje aktivne rečne doline Vlačno stekale proti Palškem jezeru. Sicer Habič (1975) navaja, da se dolina Pivke pri Trnjah razširi in sega v višji svet Javornikov (kot zatrep), kamor se tudi spušča suha dolina Vlačno, vendar sam ne opažam povezave med suho dolino in delom doline pri Trnjah. Za razliko od suhe doline Vlačno je suha dolina pri Juriščah manjša, manj globoka, pa tudi manj izrazitejša. Sam nastanek doline temelji na nekdanjem površinsko tekočem vodotoku in pa na tektonskih prelomih, ki so ključni glede smeri suhe doline. Dolino na severu obdaja niz kopastih vrhov Bele stene (895 m) in Jerusi (877 m), na jugu pa nekoliko nižje kopaste vzpetine Rožanec (820 m), Stene (830 m), Krače (762 m) in Čukovke (831 m), na vzhodu pa prehaja v vznožje same planote Javorniki. Naravnejši deli dna so južno od vasi Jurišče, hkrati pa tu dno tudi najširše. Gradijo ga po vsej verjetnosti pleistocenske naplavine (grušč). Samo dno lokalni prebivalci izrabljajo za kmetijske površine, na njivskih površinah pa lahko opazimo gruščnati drobir, ki ga je naplavil nekdanji vodotok doline. Tega je nekoliko več na južnejših delih doline, medtem ko je proti severu doline tega nekoliko manj. Severni del dna doline je posejan s številnimi vrtačami. Suha dolina se zahodno od Jurišč zoži na nekaj 10 m in nato poteka po cesti Jurišče–Palčje, kjer se odpre proti kotlini. Suha dolina severovzhodno od jezera Jeredovce Suha dolina pri Jeredovcah se nahaja pod vznožjem Kravjeka (613 m) na severu, medtem ko je po njenem južnem vznožju speljana cesta Bile–Poček. Gre za okrog 1 km dolgo in okrog 100 m široko dolino. Je relativno plitva dolina, kar priča, da je šlo za manjši vodotok. Smer suhe doline je identična smerem suhe doline Vlačno in suhe doline pri Juriščah. Suha dolina se konča z najbolj severnim kraškim presihajočim jezerom Pivške kotline, Jeredovce. Na dnu suhe doline zasledimo nekdaj skledastih vrtač, ki jih ob dvigu kraške podtalnice zalije poplavna voda. Jame in brezna ter ostale mikroreliefne kraške oblike Med številnejše, a manj izrazite reliefne oblike na območju enote skalne terase nad dnom Pivke spadajo tudi številne jame in brezna ter nekatere mikrokraške (drobne) reliefne oblike, kot so škraplje, žlebiči ali korozijske razjede na živi skali. Jame in brezna Po Slovenski kraški terminologiji (1973) je jama človeku prehodna podzemska votlina, ki je daljša od 5 m. Nastajanje jam je povezano s korozijskim širjenjem razpok v karbonatni kamnin (ob prelomih, razpokah ali lezikah). Pravzaprav so jame podzemski kanali, ki jih je izoblikovala tekoča voda. Rovi jam so lahko nastali v freatični, epifreatični ali vadozni coni. Vsa od načinov pretakanja vode oblikuje različne jamske rove, z razvojem krasa pa se te cone prestavljajo navzdol in nastaja zapleten preplet jam različnih starosti kot tudi oblik. Stare vodoravne vodne jame, ki so dvignjene nad nivo pretakanja vode v krasu, postanejo suhe. Skoznje se lahko pretaka le še majhna količina navpično prenikajoče deževnice, ki oblikuje brezna ali pa se iz nje izloča sigotvorna voda, ki ustvarja kapnike (Gams, 2004). Po Slovenski kraški terminologiji (1973) je brezno navpična ali strma votlina, ki je bolj globoka kot široka ter se ji ne vidi dna. Vertikalna brezna, ki jih oblikuje deževnica, so običajno korozijske razširjene razpoke, globoke do nekaj 10 m (Gams, 2004). Pravzaprav imamo na širše m območju kraških presihajočih Pivških jezer raziskanih in registriranih 87 jam in brezen, s skupno dolžino 2.617 m in skupno globino 1.255 m. Do leta 1943, ko je bilo to območje še pod italijansko okupacijo, je bilo odkritih že 31 jam. Gostota jam na tem območju znaša okrog 0,7 jame/km², kar je bistveno manj, kot je izračunal Gams (2004), ki meni, da je gostota jam na območju okrog 1,1 jame/km². Na območju prevladujejo krajše jame do 50 m (85 %), le 4 jame pa so daljše od 100 m. Tudi globino preko 50 m presegata zgolj Tičkova jama in Brezno v Slavenskih senožetih. Najštevilčnejše so suhe jame (95 %). Mikroreliefne kraške oblike nastanejo s kemično denudacijo gole skalne površine in so relativno majhnih velikosti, saj merijo od le nekaj milimetrov do nekaj metrov. Poleg vrtač, jam in ostalih kraških oblik, so tudi mikroreliefne kraške oblike indikatorji kraškega površja. Najmanjše med oblikami so mikro žlebiči in žlebiči, ki nastanejo ob neposrednem delovanju deževnice, medtem ko pri večjih (škraplje) prihaja do prepletanja različnih dejavnikov (Gams, 2004). Mikroreliefne oblike najdemo po celotnem površju skalne terase, vendar te nimajo ključnega pomena pri interpretaciji ostalih reliefnih oblik Pivške kotline, zato tudi niso bile predmet mojega proučevanja terena. Uravnano dno ob Pivki zgornje Pivške kotline predstavljajo uravnana tla ob reki Pivki. Čeprav je to popolnoma ravno le tik ob sami reki, drugod pa je rahlo valovito in dvignjeno nekaj metrov nad samo strugo Pivke. Ponekod na dnu najdemo tudi kopaste vzpetine ali ostanke skalne terase. Uravnano dno ob Pivki zgornje Pivške kotline na vzhodni strani po večini omejujejo strma pobočja živoskalne terase, medtem ko na zahodni strani le-to počasi prehaja v pobočja tako Taborskega grebena kot tudi Slavenskega ravnika. Naplavna ravnica ob zgornje m toku Pivke Dno zgornje Pivške kotline je neenakomerno široko in je pretežno izdelano v apnencih, ki pa so mestoma prekriti s tanko plastjo peščenih ali ilovnatih sed imentov (Mulec et al., 2005). Gre za naplavno ravnico ob sami strugi tako Pivke kot tudi ostalih pritokov. Zaradi poplav je bil reguliran skoraj celoten zgornji tok Pivke skupaj z njenimi pritoki. Naplavna (aluvialna) ravnica: Gre za raven svet neposredno ob sami strugi reke ali potoka. Pred regulacijami je bil ta prostor kmetijsko neizkoriščen in manj vreden, saj je bil le-ta občasno poplavljen (prostor logov ali vlažnih travnikov). Z regulacijami pa so te dele ob strugi spremenili v kmetijske površine ali celo bivalne površine, le na do ločenih odsekih pa so se ohranile naravne prvine naplavnih ravnic. Ravnica je občasno poplavljena zaradi visokih voda ali podtalnice tik pod površjem, tako da so te površine primerne le za vlažne travnike, ki so neprecenljivi z vidika same naravne biotske raznovrstnosti (Natek et al., 1997). Rečna struga je reliefna oblika, ki nastane z neposrednim delovanjem tekoče vode. Gre za rezultat med erozijskimi, transportnimi in akumulacijskimi procesi na celotnem podolžnem profilu. Ob predvideni veliki erozijski moči je struga ožja in globlje vrezana, medtem ko ob zmanjšanju strmca erozijska moč upade in struga se razširi (Mivšek, 2007). Širina dna kotline se giblje od nekaj 10 m pa do 2000 m. Najširši dele dna predstavljajo prav aluvialne (naplavne) ravnice Pivke in pritokov le-te. Širše dele dna najdemo ob izvirni kotanji Pivke pod Zagorjem, kjer sega vse do mostu Zagorje–Bač. Tu se je Pivka vrezala v živoskalno podlago (apnenec) in tako loči skalno teraso na vzhodu ter pobočje Taborskega grebena na zahodu (manjša zakrasela soteska). Nekaj 10 m zatem se dno kotline ponovno razširi na predelu imenovanem Prekopnice (aluvialna ravnica široka nekaj 100 m), kjer priteka iz leve kraški pritok Podlaznica, ki je izoblikoval manjšo kotanjo pod vznožjem Šilen–Tabora, ki jo od naplavne ravnice Pivke loči 10 m višji pas apnencev. Na vzhodni strani, v neposredni bližin Prekopnic, se nahajajo tudi 4 kraška presihajoča Pivška jezera (Malo in Veliko Zagorsko jezero ter Veliko in Malo Drskovško jezero). Prav pod Drskovčami se dno kotline ponovno zoži na nekaj 10 m, saj se tu Pivka zopet vrezuje v apnenčasto podlago (okoli 800 m dolga in nekaj 10 m široka zakrasela soteska). Dno kotline se ponovno razširi pri vasi Parje, kjer z vzhodne strani dobiva vode iz Parskih izvirov. Od tu naprej je dno kotline razširjeno in meri od nekaj 100 (blažja zožitev vzhodno od mesta Pivka) do 2000 m pri Petelinjah. Dno kotline tu predstavljajo naplavne ravnice Pivke in njenih pritokov, na določenih delih dna pa najdemo tudi nizke kopaste vzpetine. Lep primer take vzpetine je med Radohovo vasjo in Klenikom, ki spominja na nižji hum (549 m), ki je nastal na poplavni ravnici Pivke. Dve taki vzpetini najdemo tudi na zahodni in eno na severozahodni strani Petelinjskega polja (Straža 563 m in vzpetina Vilharjevo, na severozahodni strani (južno od vasi Selce) pa vzpetino z nadmorski višino 564 m), kjer je najširši del dna zgornje Pivške kotline. Pivka teče po vzhodni strani Petelinjskega polja, ob obrobju nekoliko višje terase (živoskalna), na severu polja pa dobiva tudi vode Selščka (skupaj z vodami Jarkovca), ki priteka iz višjega zahodnega flišnega obrobja Pivške kotline, Slavenskega ravnika. Ob potoku Jarkovec in Selšček sta se oblikovali tudi dve manjši rečni dolini, ki sta se vrezali v kraško površje Slavenskega ravnika. Od sotočja s Selščkom se Pivka počasi zarezuje v karbonatno podlago (kredni apnenci) oziroma nekdanjo živoskalno rečno teraso Pivke. Tako lahko vzhodno od magistralne ceste Selce–Pivka opazimo ostanke nekdanje terase Pivke, med Prestrankom in Selcami pa se pravzaprav vozimo po tej terasi. Rečna terasa: Zaradi menjavanja obdobij globinske in bočne erozije je reka v nasutem gradivu ali živi skali izdelala stopničasto reliefno obliko, ki ji rečemo terasa. Ravnemu delu terase rečemo polica, strmemu delu pa ježa. Imamo dve vrsti teras, in sicer tiste, ki so se izoblikovale v naplavini (akumulacijska terasa), in tiste, ki so se izoblikovale v živoskalni podlagi (Natek et al., 1997). Od mostu Selce–Poček Pivka teče prvič od samega izvira v Pivšcah po naravni strugi oziroma deloma regulirani strugi (regulirana pred postavitvijo mlinov na tem odseku). Pivka je tu z vrezovanjem v teraso oblikovala plitvo strugo z nekaj 10 m široko naplavno ravnico, ki jo ob višjih vodah redno poplavlja. Z vzhodne strani dobiva vode iz Žejskih izvirov, kjer se naplavna ravnica tudi razširi, z zahodne pa pritekajo iz višjega flišnega obrobja Pivške kotline vode Slavinščka, ki teče najprej po naplavni ravnici letega in nato izoblikovani strugi v živoskalni terasi Pivke. Vode Slavinščka dosežejo strugo Pivke le ob visokih vodah, saj del voda med potjo ponika skozi propustno karbonatno podlago. Severno od Slavinščka najdemo tudi potok Sušica, katerega izviri so ravno tako na pasu flišnih kamnin Slavenskega ravnika, vendar vode le-tega poniknejo na propustnih karbonatnih kamninah (kredni apnenci) ravnika in ne dosežejo naplavne ravnice pri vasi Koče (po mnenju Gospodarič et al. (1970) visoke vode Sušice dosežejo Koško polje, zato dopuščam možnost, da se vode stekajo po polju proti vodam Porečnika). Na območju med Prestrankom, Kočami, Selcami in strugo Pivke se na karbonatni podlagi terase pojavljajo tudi za dno kotline neznačilne manjše depresijske reliefne oblike podobne vrtačam. Vendar gre v tem primeru za ostanek nekdanje terase (kredni apnenci), kjer je razvoj takšnih reliefnih oblik mogoč. Na terasi se pri posestvu Plana dviga tudi kopasta vzpetina Plavuše s 550 m nadmorske višine. Zahodno od tega območja pa imamo zopet aluvialne nanose Pivke in pritokov, kjer površine le-teh izkoriščajo za kmetijske namene (trikotnik Slavina–Prestranek–Grad Prestranek). Severno od naselja Prestranek (po rečni dolini Porečnika) se zgornja Pivška kotlina zaključi, saj se od tu naprej pojavljajo nepropustne vododržne flišne kamnine, ki so značilne za spodnjo Pivško kotlino. Ravne naplavne ravnice zgornje Pivške doline tu zamenjajo številne rečne doline (številni potoki) z vmesnimi oblimi griči in slemeni, ki se dvigajo nekaj 10 metrov nad njimi. Izviri na območju zgornje Pivške kotline Čeprav so zgoraj naštete reliefne oblike zgornje Pivške kotline morfološko zelo izrazite, pa na samem dnu zgornje Pivške kotline najdemo še številne kraške izvire, ki pa niso tako morfološke izrazite reliefne oblike. Kraški izvir Kraški izvir je naravni iztok kraške vode na površje. Največkrat so to kontaktni izviri, ki nastanejo na stiku vodopropustnih in neprepustnih kamnin (Mivšek, 2007). Sklenjen površinski tok Pivke se začne v kraški globeli zahodno od kraja Zagorje, kjer je v 9 m obzidanem vodnjaku v Pivšcah njen glavni izvir. Ob glavnem izviru imamo še številne manjše izvire, ki izvirajo na nadmorski višini med 554 in 551 m. Izviri se tu pojavljajo zaradi stika dveh geoloških enot, in sicer je zahodni del kraške globeli iz paleogenskih apnencev Tabora, vzhodni del globeli pa je poglobljen v krednih apnencih. Izvir v Pivšcah ob visokih vodah premore okrog 1,5 m³/s vode, medtem ko v celotni globeli lahko izvira okrog 3,5 m³/s vode. Na jugozahodnem delu kotanje imamo izvir Videmščice, katere vode podzemno pritekajo iz Kneških ponikev. Nekoliko nižje ob toku, pri Kljunovem ribniku iz izvirov teče do 2 m³/s, kjer sta bili izvrtani tudi dve kaptažni vrtini. Edini levi kraški pritok (op. vsi ostali so desni) v zgornjem toku Pivke je Podlaznica, ki izvira pod vznožjem Šilen–Tabora (zahodno od cerkve sv. Pavla) s pretokom do 200 l/s. Naslednji izvir so severno od vasi Parje in sicer Parski studenec ter izvira Mlaka in Mišnik, ki je po trajnosti in izdatnosti drugi najpomembnejši ob Pivki. Vode Mišnika pritekajo podzemeljsko iz Parskega jezera. Naslednji izviri so Trnski izviri (pod cesto Trnje– Vlačno), ki dobivajo vode iz Palškega jezera. Neposredno ob Pivki pod Slovensko vasjo pa imamo še en manjši izvir. Najmočnejši in najtrajnejši izviri ob Pivki so Žejski izviri, ki premorejo pretok do 6 m³/s, povprečno aktivni pa so celo do pol leta (ko usahnejo Trnski izviri imajo Žejski izvir še vedno pretok okrog 3 m³/s). Žejski izviri so dokazano povezani s Petelinjskim jezerom, dodatno pa se izvir napaja še iz obsežnejšega kraškega zaledja. Severovzhodno od cerkve sv. Jurija v Žejah imamo še manjši izvir Šulk, ki deluje, ko je zalito višje ležeče jezero Jeredovce. Še bolj severno pa imamo izvir Fužina pri Stari vasi pri Postojni, ki daje vodo potoku Stržen (Petrič & Kogovšek, 2005). Z leve strani sicer Pivka dobiva še vode Selščka (del voda iz kraškega izvira Jarkovec) in Slavinščka, ki pa izvirata na višjem flišnem pasu kamnin Slavenskega ravnika ter vode Porečnika, ki večino voda dobiva iz flišnega zaledja kotline, nekaj pa tudi iz kraških izvirov Pod Poličkom (pod gradom Prestranek) ter Mrzle jame (med obema nekdanjima JNA vojašnicama pri Prestranku), ki dobivata vodo iz Orehovških ponikev oziroma kraškega zaledja Orehovške planote. Reka Pivka prav pri sotočju s Porečnikom (le-ta presahne ob bolj sušnih obdobjih) prehaja na prehodno območje flišnih nepropustnih in karbonatnih propustnih kamnin, kar je razvidno po kamninah v sami strugi le-te, pa tudi v stalnosti toka. Vode v strugi večinoma presahnejo, le na določenih delih struge (kotanje) ostajajo »luže« le-teh, kar nam kaže prisotnost flišnih kamnin v podlagi struge. Z vzhodne strani tok Pivke spremlja živoskalna terasa, na kateri leži naselje Matenja vas (terasa se blago spušča proti Strženu med naseljem Matenja vas in Rakitnik), medtem ko z njene zahodne strani že pojavlja flišno gričevje spodnje Pivške kotline. Stalen tok Pivke se začne tik pred sotočjem s Strženom, kjer se stikajo tri povsem različne morfološke enote, in sicer skalna terasa zgornje Pivške kotline, flišno gričevje spodnje Pivške kotline in Postojnsko polje. Čeprav večina avtorjev člankov o Pivški kotlini postavlja mejo med zgornjo in spodnjo Pivško kotlino na kraj Prestranek oziroma Rakitnik, sem sam mnenja, da se pravzaprav da določiti le-to natančneje na podlagi vodotokov oziroma na rečnih terasah le-teh. Meja tako po mojem mišljenju poteka po spodnjem toku Porečnika (od konjeniškega kluba Postojna pod gradom Prestranek), do sotočja s Pivko, nato po toku Pivke navzgor do sotočja le-te s Strženom ter po rečnem toku Stržena navzgor do izvirov v Fužinah pod Staro vasjo. Vse omenjene vodotoke spremlja ob toku z naplavno ravnico (z njihove južne ali v primeru Pivke vzhodne) tudi izrazita rečna terasa, katerih geološka zgradba je meja med flišnimi (severno od Porečnika in Stržena ter zahodno od Pivke) in karbonatnimi (apnenec) kamninami (južno od Porečnika in Stržena ter vzhodno od Pivke). Spodnja Pivška kotlina predstavlja severni del kotline ob toku Pivke navzdol od naselja Prestranek (Rakitnik) ter najširši del kotline ob Nanoščici, za katero se uporablja tudi ime Postojnska kotlina. Spodnja Pivška kotlina je zgrajena iz flišnih eocenskih kamnin (laporji, peščenjaki in konglomerati), kar je omogočilo razvoj normalnega rečnega reliefa (obli griči z vmesnimi plitvimi ravnicami). Dno naplavnih ravnic prekrivajo sedimenti, predvsem pesek, ilovica in nekaj proda, preko katerih v številnih meandrih tečeta Pivka in Nanoščica. Čeprav v kotlini prevladujejo flišne kamnine, pa je skrajno severovzhodni del kotline (Postojnski kras) zgrajen iz krednih apnencev (te najdemo tudi v tektonski krpi pri Šmihelu ter na obrobju kotline, na severnem obrobju kotline (nad Studenim in Strmico) pa tudi triasni dolomit). Severozahodno in severno mejo spodnje Pivške kotline tako določata planoti Nanos in Hrušica, vzhodno Javorniki, medtem ko jo na jugu omejujejo flišno obrobje Slavenskega ravnika, planota Orehovškega krasa in kraško površje zgornje Pivške kotline (južno od Prestranka). Večji del kotline »visi« v smeri proti Postojnski jami (posledica mlajšega ugrezanja kotline v njenem severovzhodnem delu), čeprav je ponor Lokve pri Predjamskem gradu (462 m n. v.) za 49 m nižji od ponora pri Postojnski jami (Kranjc, 1985; Gams, 2004). Na podlagi terenskega raziskovanja spodnje Pivške kotline in študije literature sem se odločil deliti pokrajino na štiri morfološke enote, ki so bile določene na podlagi različnih kriterijev (hidrogeološke razmere, geomorfološke posebnosti, posebnosti geološke zgradbe in nadmorske višine): flišno gričevje spodnje Pivške kotline; Postojnsko polje; slepe doline spodnje Pivške kotline; Postojnski kras s Strmaško ravnino. Za vsako omenjeno morfološko enoto sem skušal prikazati značilne reliefne oblike in opisati posebnosti le-teh. Dodatno bo razložena tudi geološka zgradba omenjene enote skupaj z geomorfogenetskimi procesi, ki so oblikovali omenjene reliefne oblike. Flišno gričevje spodnje Pivške kotline predstavlja najobsežnejši del spodnje Pivške kotline in se razprostira severno od potoka Porečnik (severno od naselja Prestranek) in vzhodno od toka reke Pivke (od sotočja Pivke s Porečnikom pri naselju Matenja vas) ter zajema celotno porečje Nanoščice. Del zahodne meje flišnega gričevja je pogojen s planoto Orehovškega krasa, vendar se gričevje ob severnem robu tako planote Orehovškega krasa kot tudi flišnega roba Slavenskega ravnika vleče vse proti zahodu do kraja Razdrto, medtem ko vzhodno mejo predstavlja ravno površje Postojnskega polja (mejo tu predstavlja reka Pivka). Na severnem delu k flišnemu gričevju spadajo še Zagonska brda, ki so tik pod robom višjega kraškega površja Polhovice, severno mejo od tu najprej proti zahodu pa predstavlja razvodnica med porečjem Lokve in porečjem Nanoščice, ki pripadata različnima povodjema. Flišno gričevje spodnje Pivške kotline je v celoti zgrajeno iz flišnih kamnin (laporjev, peščenjakov in konglomeratov), ki so bili odloženi v eocenu. Ker so flišne kamnine vododržne, se je na njih razvil normalen rečni relief (rečno-denudacijski relief), ki ga predstavljajo obli griči z vmesnimi plitvimi ploskimi dolinami. Dno le-teh (naplavne ravnice) prekrivajo rečni nanosi, predvsem peski in ilovice, v manjši meri pa tudi prodi (Kranjc, 1985). Med najpogostejše oblike flišnega gričevja spodnje Pivške kotline spadajo širše naplavne ravnice ob Pivki in Nanoščici ter ožje plitvejše ravnice ob številnih njunih pritokih. Potrebno je vedeti, da so ravnice ob pritokih široke le nekaj 10 m, medtem ko so le-te ob Pivki in Nanoščici široke od 100 do 500 m, na izstopu Nanoščice iz flišnega gričevja pri Malem Otoku pa ta meri celo 1200 m (Kranjc, 1985). Naplavna ravnica ob Pivki je od sotočja s Porečnikom do Štivana pri Matenji vasi ožja (nekaj 10 m), nakar se pri Štivanu razširi na nekaj 100 m širine in v podobnih širinah ostaja vse do sotočja z Nanoščico. Tako Nanoščica (od Velikih brd) kot tudi Pivka (od Prestranka) se zaradi majhnega strmca vijeta v številnih meandrih, ob katerih se pričenjajo ponovno širše naplavne ravnice. Meandri praviloma niso globlji od 3 m. Pri Štivanu najdemo tudi mrtvice oziroma mrtve rokave Pivke, ki dobivajo vodo ob poplavah Pivke in pa tudi iz izvira (z mrežo pokrit studenec) pod mostom učne poti v Štivanu. Mrtvice so prisotne tudi ob spodnjem toku Porečnika (od Jazbeca naprej), nastale pa so zaradi regulacije struge potoka. Te se polnijo ob poplavah Porečnika ali pa iz izvirov manjših studencev. Rečni meander ali okljuk je nižinska oblika struge. Počasi tekoča voda teče po zunanji strani struge nekoliko hitreje in ima zato več energije za erozijo in prenos rečnega materiala kot voda na notranji strani. Tako voda bolj spodjeda zunanji breg ter na ta način prestavlja strugo navzven (Natek et al., 1997). Mrtvica je od rečnega toka odrezan rokav, je sicer še zapolnjen z vodo, vendar se voda čezenj ne pretaka več (mrtvi rokav). Nastane lahko s prestavljanjem rečnega toka in s pretočitvijo vode iz struge iz nekdanjih rečnih okljukov ali umetno z regulacijo strug vodotokov. Mrtvice so zelo bogat in svojevrsten ekosistem (Geografija, 2008) Vizualni pečat pokrajini dajejo prav številne ožje plitve ravnice pritokov Nanoščice in Pivke, med katerimi so »ujeti« obli griči in slemena z relativno višino nekaj 10 m (Kranjc, 1985) GričGrič (starinsko holm) je nižja vzpetina na zemeljskem površju. Navadno je grič od okolice ob svojem vznožju višji za približno 50 do 200 m relativne nadmorske višine, vzpetina, višja od te meje, pa je hrib. Grič je lahko priostrene ali zaobljene oblike. Več gričev, povezanih v zaključeno celoto je gričevje (Herlec, Šmit, 1983). Zanje je predvsem značilen blag prehod (naklon od 2 do 5°) iz dna preko reber (teras) v ovršje zaobljenih gričev (Kranjc, 1985), ki je skoraj docela ravno. V večini se ravno ovršje nahaja 30–50 m nad naplavno ravnico vodotokov, kar nam kaže, da še preden sta Pivka in Nanoščica z njunimi potoki vrezali današnje doline, je Pivška kotlina predstavljala enoten ravnik v nadmorski višini okrog 560 m, nagnjen proti vzhodu in v celoti vrezan v eocenskem flišu (erozijska osnova je morala mirovati daljše obdobje, šele nato so potoki oblikovali današnje gričevje z vmesnimi plitvimi ploskimi dolinicami in terasami; Gams, 1960). Kljub relativni »blagosti« površja gričev to omogoča močnejšo denudacijo – ploskovno erozijo (odnašanje drobnih delcev; Kranjc, 1985). Nadmorske višine gričev so najnižje na območju med Prestrankom in Orehkom, kjer se gibljejo v nadmorskih višinah med 540 in 550 m. Severnejša Orehovška brda so za odtenek višja (550–560 m), medtem ko so griči ob srednjem toku Nanoščice v višinah med 560 in 570 m. Severnejše od toka Nanoščice pa še začnejo na višini okrog 550 in 560 m ter dosežejo višine okrog 580 do 600 m na robnih delih gričevja. Fliš prehaja v apnence na nadmorskih višinah med 600 in 650 m nadmorske višine na vznožju Polhovice in Nanosa, na povirju Šmihelskega potoka, Šmihelskih in Stranskih ponikev pa se fliš razprostira tudi čez 700 m nadmorske višine. Ob celotnem vznožju Nanosa se tako v flišu pojavljajo na večjih nagibih jarki (erozijsko-denudacijska oblika), ki so se izoblikovali ob izvirih Nanoščice nad Razdrtim, izvirih Globoščaka nad Velikim in Malim Ubeljskim ter izvirih Šmihelskega potoka nad Šmihelom. Jarke najdemo tudi na drugi strani makadamske poti Strane–Šmihel pri Stranskih in Šmihelskih ponikvah, ki se zaključita kot slepi dolini. Nekoliko plitvejše jarke v flišu najdemo tudi na območju Zagonskih brd. Jarki so identični tistim v tektonskem flišnem oknu pri Knežaku in jarkom v flišu na Slavenskem ravniku. Na vznožju Nanosa sem na stiku med flišem in apnencem opazil manjše ugreze. Podobne ugreze je bilo mogoče opaziti tudi na stiku med flišem studenskega flišnega zatoka in apnenci Postojnskega krasa. Reliefna oblika je neizrazita, zato le-teh nisem opisal. Nad Šmihelom pod Nanosom najdemo tudi tektonsko krpo (vzpetina Kaculj 648 m) iz krednih apnencev, ki so jo tektonski in erozijski procesi ločili od krovne plošče (20 milijonov let nazaj). Severno od tektonske krpe pri Šmihelu se začne porečje Lokve in območje slepih dolin v Podgori. Manj izrazite reliefne oblike območja so predvsem kraški izviri in jame (brezna) na stiku s kraško planoto Orehovškega krasa. Pod planoto Orehovškega krasa najdemo tako 3 izdatnejše kraške izvire, in sicer Poliček (pri Rasporju v Prestranku), Mrzla jama (med obema JNA vojašnicama v Prestranku) ter Korentan (pri Orehku). Iz prvih dveh izvirov priteka nekaj 10 l/s vode, medtem ko je Korentanski izvir izdatnejši (200 l/s), kjer je bilo tudi zajetje za postojnski vodovod (Kranjc, 1985; Petrič & Šebela, 2004). Postojnsko polje predstavlja severovzhodni del Pivške kotline, za katerega je značilno uravnano površje in naplavna ravnica Pivke pred Postojnsko jamo. Krajevno lahko meje potegnemo med kraji Zagon–Rakitnik–Postojna. Postojnsko polje na severu omejuje višje ležeči kraški svet Otoške gmajne, na vzhodu Javorniki, zahodno in južno mejo pa tvorita reka Pivka (flišno gričevje spodnje Pivške kotline) in njen pritok Stržen (skalna terasa zgornje Pivške kotline pri Rakitniku). Geološka sestava Postojnskega polja se bistveno ne razlikuje od zgradbe flišnega gričevja spodnje Pivške kotline. Tudi tu najnižje predele (ravnice) ob vodotokih gradijo rečne in jezerske ilovice (tudi peski), ki prekrivajo do 10 m na debelo flišno podlago. V te naplavine so se vrezali do 3 m globoki meandri P ivke, Nanoščice in Črnega potoka. Ravno površje Postojnskega polja in srednje strma pobočja ob robu le-tega sestavljajo eocenski flišni laporji in peščenjaki, severovzhodno od mesta Postojna pa najdemo tudi pas paleogenskih flišnih kamnin (konglomerati in breče). Meja vododržnih flišnih kamnin in vodopropustnega apnenca poteka skladno s Postojnsko antiklinalo (cesta Postojna–Zagon–Belsko), ki predstavlja severno mejo med poljem in Otoško gmajno, medtem ko del vzhodne meje med apnenci in flišnimi kamninami poteka ob vznožju Javornikov (Gospodarič, 1985). Glede reliefnih posebnosti je Postojnsko polje manj pestro. Najbolj izraziti sta naplavna ravnica Nanoščice in Pivke ter višje ravno površje Postojnskega polja, malo manj pa slepi dolini Pivke in Črnega potoka, ki se končata s ponorom. Naplavna ravnica je ob izstopu iz flišnega gričevja pod Velikim otokom široka 1200 m, na so točju s Pivko in pred Postojnsko jamo pa le še do 500 m. Pred Postojnsko jamo izstopajo med reliefnimi oblikami meandri in mrtvice Pivke (nekatere so že zasute) ter rečni otoki, ki nastanejo ob višjih vodah Pivke. Največji med njimi se nahaja pod novozgrajenim naseljem Zeleni biser in meri v obseg več kot 1 km ter površinsko meri skoraj 4 ha. Po vsej verjetnosti ob visokih vodah v njegovem jugozahodnem delu nastaneta še dva manjša otoka. Lepo vidna je tudi rečna terasa, na kateri se nahaja Veliki otok, na drugi strani Pivke pa terasa, nad katero leži mesto Postojna. Rečni otok je del kopnega v reki. V počasi tekočih ravninskih rekah voda včasih ob poplavah prebije ozek vrat meandra. Reka si s tem skrajša tok, poveča strmec in bočno erozijo začasno zamenja za globinsko. Okljuk lahko izgubi prvotno funkcijo in nastane mrtev rokav, lahko pa voda nekaj časa po preboju še nadalje teče po stari daljši in hkrati po novi poti, tedaj pa nastane rečni otok (Natek et al., 1997). Med izraziti reliefnimi oblikami Postojnskega polja sta tudi slepi dolini Pivke in Črnega potoka, to sta dolini, ki se slepo končata s ponorom pred Postojnsko jamo oziroma pred Lekinko. Rečni dolini se končata s strmim pobočjem karbonatne osnovne Otoške gmajne in sta tipični reliefni obliki kontaktnega krasa. Zaradi specifičnosti reliefne oblike bom te predstavil v poglavju Slepe doline spodnje Pivške kotline skupaj z ostalimi slepimi dolinami tega območja (poglavje 3.2.3). Poleg zgoraj naštetih reliefnih oblik pa na samem polju najdemo še številne izvire in estavelo, ki pa niso tako morfološko izraziti. Izviri se nahajajo v bližini vodotokov Pivke, Nanoščice, Črnega potoka in Stržena, v bližini Stržena pa najdemo tudi estavelo (blizu izvira Fužina pod Staro vasjo ; Gospodarič, 1985). Slepe doline so ene najznačilnejših reliefnih oblik spodnje Pivške kotline. To so rečne doline, ki se slepo končajo pri ponorih s strmim zaključnim pobočjem v karbonatni kamnini. So tipične reliefne oblike kontaktnega krasa, ki nastanejo na stiku fluvialnega in kraškega geomorfnega sistema. Zaradi posebnosti geološke zgradbe spodnje Pivške kotline (fliš) in njenega obrobja (apnenec) tu ponika 17 ponikalnic, kar uvršča Pivško kotlino v območja z največ kontaktnega krasa v Sloveniji (Gams, 2004; Gostinčar, 2009). Po Slovenski kraški terminologiji (1973) je slepa dolina tista, ki se slepo končuje na apnencu. Pod strmimi pobočji na koncu doline pa imamo ponore. Pogosto imamo tudi nad najnižjim obodom slepe doline nadaljevanje plitvine, ki jo ob izdatnejših padavinah dosežejo visoke vode, ki so že napolnile slepo dolino. Slepa dolina je sestavljena iz zgornjega dela v nepropustnih kamnin in podaljška na prepustnih kamninah, kjer potok ponika pod amfiteatralno steno (Gams, 2004). Mihevc (1991) uporablja termin slepa dolina v krasoslovni literaturi izključno le za korozijsko razširjena dna dolin ob ponorih. Nastanejo pa tam, kjer ponornice korozijsko širijo dno dolin (mogoče le, če je odtok alogene vode v kras razpršen, kar je lahko posledica ploskovnega razlivanja vode zaradi bližine gladine kraške vode, naplavljenih sedimentov ali hudourniškega značaja vodotoka, ki omogoča poplave in zastajanje vode pred ponori. Od višine dna doline nad gladino talne vode oziroma značilnosti odtoka vode pa je odvisno, kako se bo živoskalno dno pod naplavino nadalje razčlenjevalo). Natek (1993) uvršča slepe doline tako kot suhe in zatrepne doline med fluviokraške reliefne oblike, po Gamsu (2004) pa so to oblike kontaktnega krasa. Glede na lokacije slepih dolin in smeri odtoka podzemeljskih voda vodotokov, ki so izoblikovali slepe doline, sem le-te razdelil na 4 območja: Sajevško polje, slepe doline v Podgori, slepe doline v Studenskem flišnem zatoku, slepe doline SV spodnje Pivške kotline. Sajevško polje je majhna, a vendarle tipična slepa dolina na jugozahodu spodnje Pivške kotline. Gre za približno 1 km dolgo in 400 m široko slepo dolino, ki nosi ime po bližnjem kraju Sajevče, ki se nahaja južno od Hruševja (Hlad, 1995). Sajevško polje je nekaj časa veljalo za redek primer tipičnega in idealno razvitega miniaturnega kraškega polja, vendar so si danes raziskovalci enotni, da je to slepa dolina nastala na stiku nepropustnih flišnih kamnin (laporji in peščenjaki) in propustnih karbonatnih kamnin (apnenec), kjer Sajevščica naglo ponikne v Požiralniku pred Markovim spodmolom. Sajevško polje sta izoblikovala potoka Sajevščica (s potočkom s Hribarjevega hriba) in nekoliko izdatnejši potok Rakuljščica, ki izvira pod flišnimi pobočji pod Čermelicami in se zliva v Sajevščico pod vasjo Sajevče (Habe & Hribar, 1964). Ob močnejšem deževju potoka preplavi del polja, vode pa odtekajo proti Ponikvam pri Sajevčah na zahodnem robu polja, visoke vode pa proti Markovem spodmolu, kjer vode nekaj metrov pred spodmolom poniknejo v Požiralniku pred Markovim spodmolom (del voda ponika tudi med potjo samega vodotoka). Slepa dolina se zaključi v ozkem jeziku na jugovzhodu polja med kopastima apnenčastima vzpetinama Strmec (700 m) in Učičnik (726 m). Od tu se vode Sajevškega polja podzemno tečejo proti reki Reki (po mnenju Habe & Hribar so se vode s Sajevškega polja v geološki zgodovini pretakale proti sami kotlini, v nasprotno smer kot danes, proti severu polja), po mnenju Gamsa (2004) pa naj bi Sajevško polje oblikovala večja ponornica s severa (prednica današnje Nanoščice), saj je ta glede na sedanji pritok s fliša bistveno preširoka. Čeprav je območje Sajevškega polja izredno majhno, pa nam to ponuja številne reliefne oblike, ki pa niso izrazitega tipa. Tako na zahodnem robu polja najdemo nad Ponikvami pri Sajevčah še Ogizkov ter Županov spodmol, nekoliko južneje in nižje na polju pa še Bruhalnik pred Markovim spodmolom (tudi nekaj manjših bruhalnikov). Opazne so tudi rečne terase Sajevščice, ki so nastale zaradi nižanja erozijske baze območja in pa vrezovanje Sajevščice v aluvialno naplavino polja. Sajevško polje pa ni edina slepa dolina na tem območju. Kak kilometer zahodno od Sajevškega polja najdemo podobno dolgo in nekaj 100 m široko slepo dolino Biščevci. Po mnenju Mihevca (2005) je verjetno glavna ponikalnica, prednica današnje Nanoščice ponikala prav v slepi dolini Biščevci, ki je verjetno oblikovala tudi Brezstropno jamo v Lozi na Slavenskem ravniku (tu najdemo podobne prodnike kot v brezstropni jami). Kasneje se je Nanoščica pretočila v Pivko, s tem pa zmanjšala povodje sami reki, ki je oblikovala jamo. Ko se je površje znižalo in približalo jamskemu stropu, so se ponekod pojavili manjši udori ter tako odkrili jamo in jo spremenili v današnjo površinsko reliefno obliko. Na območju Biščevcev je bila opažena tudi bifurkacija voda, saj se visoke vode pretakajo proti reki Nanoščici (črnomorsko povodje), med tem ko se nizke vode združuje z vodami Sajevškega polja, ki odtekajo proti izvirom reke Reke (jadransko povodje; Habič, 1989). Južno od kopaste vzpetine Vrhe (681 m) pa imamo še eno manjšo slepo dolino, in sicer Ivačevce. Slepo dolino Ivačevci sta oblikovala manjša potoka (dolga nekaj 100 m), ki ponikata v Požiralniku v Ivačevcih. Slepe dolino so pogosto v nizu in prav tak niz najdemo tudi na severozahodnem robu Pivške kotline v Podgori. Niz se razprostira od Belščice mimo Predjame do Šmihelskih ponikev, ki imajo na koncu posebno lepo, z udornimi vrtačami ob robu posejano akumulacijsko teraso (Gams, 1974). Slepe doline so izoblikovali manjši potoki, katerih vode prihajajo s flišnega zaledja spodnje Pivške kotline. Meja med porečji potokov (porečje Lokve) in porečjem Nanoščice poteka po cesti Studeno–žaga Belsko–motel Erazem– Landol–Šmihel –vodno zajetje Roček. Pravzaprav je to tudi razvodnica med jadranskim in črnomorskim povodjem, saj omenjeni potoki ponikajo na stiku fliša spodnje Pivške kotline in krednih apnencev Hrušice in Nanosa. Potoki, ki so izoblikovali niz slepih dolin v Podgori (od vzhodnega vznožja Nanosa do Studenega): potok v Stranskih ponikvah, potok v Šmihelskih ponikvah, Lokva, Ribnik in Mrzlek pod Bukovjem, Belščica. Potok v Stranskih ponikvah izvira v flišnem delu vzhodnega vznožja Nanosa in ponika v nadmorski višini okrog 620 m pod skoraj 80 m visoko prepadno steno. Le visoke vode potoka dosežejo ponorno jamo, medtem ko se nizke vode izgub ljajo v podornem skalovju pred jamo. Ob visokih vodah doseže le-ta do 10 l/s pretoka, ob srednjih 2 l/s, medtem ko ob bolj sušnih obdobjih potok presahne. Potok je zarezal svojo strugo v ravnico iz močno preperelega flišnega drobirja. Habič je mnenja, da je močno prepereli würmski periglacialni drobir na debelo zatrpal Stranske ponikve (Habe, 1970). Potok ima širše povirje v flišu in ga od Stranskih ponikev loči do 630 m visok preval. Slepa dolina se konča z globoko zajedo, ki je na debelo zasuta s flišnim drobirjem in ilovico würmske poledenitve. Periglacialni sediment je odložen do strmih apneniških sten v samem obodu slepe doline. Zasip je deloma odstranila kasnejša erozija. Danes potok ponika v mlajši ponorni jami, ki je nastala na prelomu med flišem in apnencem. Potok je nekoliko izdatnejši od potoka v Stranskih ponikvah, saj premore pretok tudi do 50 l/s, ob nizki pa le 2 l/s (Habe, 1970). Lokva – Slepa dolina Lokve Povirje Lokve je največje med omenjenimi potoki. Vode Lokve se zbirajo pod cesto Šmihel–Landol–Predjama na nadmorski višini okrog 550 m. Tu so vodotoki izoblikovali erozijsko-denudacijske jarke v flišnih kamninah, ki so ob sestopu na položnejše dele doline oblikovali nekaj 10 m široko naplavno ravnico (ob sotočju z Jamščico se ta ravnica razširi na okrog 50 m), v katero se je vrezala struga (v spodnjem toku do 5 metrov široka in nekaj metrov globoka struga) Lokve. Z zahodne strani dobi tik pred Predjamskim gradom še vode Jamščice (največji pritok Lokve), katere izviri segajo do nadmorskih višin okrog 600 m, tik pod Sovdanovci in Mačkovcem (648 m). V srednjem in spodnjem toku Jamščice najdemo nekaj 10 m široko naplavno ravnico, v katero se je potok vrezala strugo. Oba potoka ob naplavni ravnici spremljajo tudi različni terasni nivoji. Ob združitvi potoka Jamščice z Lokvo (naplavna ravnica je tu najširša) ponikata skupaj v ponoru pred Predjamo (6,5 km dolga jama) na nadmorski višini 462 m, kar je 49 m nižje od ponora Pivke v Postojnsko jamo. Nad ponorom se nahaja impozantna 123 m visoka apneniška stena, v katerem se zvrstita še dve nadstropji. Najdaljši rovi so v drugem, kjer imamo tudi 5,4 km dolg Glavni rov, ki se razveji v Vzhodni in Zahodni rov. V Vzhodnem rovu se pojavijo vode sosednjih ponikalnic Belščice, Ribnika in Mrzleka. Zgornje nadstropje sestavljata Erazmova luknja in Fiženca (na vhodu luknje je postavljen tudi Predjamski grad). Vsa tri nadstropja so tudi povezana, zato je v veznem rovu prepih (Gams, 1974). Pretok potoka Lokve ob suši znaša do 5 l/s, medtem ko ob visoki vodi znaša 200 l/s, ob izrednih nalivih pa več m³/s, ko se lahko dolina spremeni tudi v jezero (Habe, 1970). V slepi dolini pod Bukovjem (pod cesto Bukovje–Predjama) najdemo še dva manjša potoka, ki sta izoblikovala slepi dolini. To sta potok Ribnik, ki izvira izpod Pristave in potok Mrzlek, ki izvira izpod Vrhov (603 m). Oba potoka izvirata na nadmorski višini okrog 590 m, njuno porečje pa je malce večje od 0,5 km². V povirnih delih potokov so izoblikovani tipični erozijsko-denudacijski jarki v flišu, v srednjem in spodnjem toku pa imamo že naplavni ravnici široki nekaj 10 m. Ob toku so opazni tudi terasni nivoji. Potoka sta se tudi s svojo strugo vrezala v naplavino, nekoliko bolj Mrzlek, kjer je struga izraziteje vrezana (do 2–3 m široka in do 1 m globoka struga). Ob nizkih vodah premoreta pretok le nekaj l/s, medtem ko ob visokih vodah premoreta do 50 l/s (Habe, 1970). Oba potoka ponikata pod pobočjem, v podornem skalovju. Čeprav se ves zahodni rob studenskega flišnega zatoka odmaka v Belščico, ta spada še vedno k slepim dolinam Podgore, saj vode Belščice ponikajo na koncu slepe doline v ponorni jami Jama v Grapi. Poleg Lokve je prav Belščica s pritoki najdaljši potok (2,5 km) v Podgori. Njeno povirje predstavljajo močila zahodno od Belske žage. Njen najdaljši pritok je desni pritok potok Studenska voda (v bližini vasi Studeno), ki izvira v izvirni kotanji na nadmorski višini 560 m ob visokih vodah, ob srednjih v Koritih na 559 m nadmorske višine, medtem ko se nizke vode pojavljajo še nižje na nadmorskih višinah 550 m (1 l/s). Njen glavni in najmočnejši pritok oziroma izvir pa je kraški izvir Belske vode v vasi Belsko, kjer izpod luske zgornjekrednega apnenca (10 m visoka stena) izvira voda iz petih izvirov, ki dajejo od 10 do 40 l/s. Manjši izvir imamo tudi v peskokopu v Dedniku (2 l/s), ob obilnejših padavinah pa dobiva Belščica izdatne vode iz grap v dolomitnem pobočju severno od Dednika. Z leve strani Belščice pa vanjo pritekajo potoki s flišnega območja izpod Velikih ograd (591 m), najdaljši pritok z južnega flišnega območja pa je Globošak, ki se steka v Belščico 300 m pred ponorom v Jami v Grapi. V povirnih delih potokov so se oblikovali erozijsko-denudacijski jarki v flišu. Naplavna ravnica ob Belščici meri nekje med 30 in 60 m, medtem ko se ta na sotočju z Globošakom razširi na nekaj manj kot 100 m. Tudi Belščica je postoma vrezovala svojo strugo, zato so tudi ob Belščici opazne rečne terase v različnih nadmorskih višinah. Slepa dolina Belščice se konča s ponorom v Jami v Grapi, nad katero se dviga 40 m visoka stena (Habe, 1970; Habe, 1976). Območje studenskega flišnega zatoka je proti jugu blago narinjena reliefna depresija, ki na severu prehaja v dolomitno pobočje Sv. Lovrenca (1019 m), proti jugu pa postane relief pahljačasto preoblikovan. Z vzhoda in juga je flišna depresija omejena po višje ležečem robu Postojnskega krasa, na zahodu pa se zaključuje s terasnimi nivoji v nadmorskih višinah od 560 do 570 m. Tako se nasprotno kot pri slepih dolinah v Podgori več potokov s studenskega flišnega zatoka steka proti jugu, proti robu kredne plošče Postojnskega krasa, kjer na stiku z apnencem poniknejo in se podzemeljsko pretakajo proti podzemeljskim vodam Pivke. Tako se tudi za razliko ob bližnjih potokov v Podgori, ki se stekajo proti izvirom Vipave in pripadajo jadranskemu povodju, ti stekajo proti črnomorskemu povodju. Razvodnica poteka skladno s cesto v Studenem (flišni hrbet Trebežev in hribov), saj se vode zahodno od nje preko Studenske vode stekajo proti Belščici (jadransko povodje), z vzhodne strani ceste pa odtekajo vode v kratkih potokih proti jugu pod rob Postojnskega krasa (črnomorsko povodje). Prav ti potoki so izoblikovali slepe doline v studenskem flišnem zatoku. Na stiku med flišem studenskega zatoka in apnencev Postojnskega krasa se pojavljajo številni ugrezi (podobne sem zasledil na stiku fliša in apnenca na pobočju Nanosa). Območju sem dodal tudi slepo dolino Osojščice, katera se zaključi s ponorom južno od motela Erazem ter nekaj manjših, kratkih slepih dolin v bližini motela Erazem ter belske žage. Vse vode tega območja odtekajo pod kraškim površjem Polhovice proti vodam podzemeljske Pivke. Ob potokih so opazne tudi rečne terase, ki so nastale zaradi postopnega vrezovanja in naplavljanja potokov na tem območju (Habe, 1976). Slepe doline v studenskem flišnem zatoku (od vzhoda proti zahodu): požiralnik v Cerkveniji, ponikve pri Studenem, potok v Jelovcu, Vrbkova ograda, Črni potok, Štrukljev jarek, Osojščica, Matičkova ograda, Kozarjeva ograda, požiralnik pri Osojci, požiralnik za motelom Erazem, požiralnik v Trbežah. Slepo dolino na skrajnem vzhodu flišnega zatoka pri Studenem predstavlja okrog 50 m dolg jarek, v katerem nastopa voda le ob obilnejših padavinah (pretok le nekaj l/s). Začetek doline je na nadmorski višini 551 m, ponorne razpoke pa na 547 m (Habe, 1976). K Ponikvam pri Studenem prištevamo dva potoka, in sicer Jamnik ter Ponikev. Gre za največji odtok vode s tega območja, skupne visoke vode obeh potokov pa ponikajo v ponorni jami Ponikve (537,5 m n. v.). Jamnik (vzhodni potok) izvira na meji fliša in apnenca v izvirni kotanji v Križniku na nadmorski višini okrog 565 m. Ob visokih vodah je dolg okrog 1120 m, medtem ko ob nizkih in srednjih vodah izvira 250 m južneje od izvirne kotanje, pa tudi ponika 70 m pred ponorno jamo. Od strani dobiva še vode manjših pritokov. Ponikve (zahodni potok) imajo oblikovano povirje v dveh erozijsko-denudacijskih jarkih na nadmorski višini 572 m pod koncem vasi, ki pa delujeta občasno. Potok nastaja 280 m nižje na višini okrog 560 m, dobiva pa manjše vode z levega bregu. Potok ponikne ob nizkih in srednjih vodah 50 m pred ponorno jamo v sami strugi. Jugozahodno od ponora nastajajo tudi številni ugrezi (Habe, 1976). Potok izvira na nadmorski višini okrog 560 m in ponikne na stiku fliša in apnenca Postojnskega krasa na nadmorski višini 540 m. Je približno 560 m dolg potok, ob suši pa le okrog 385 m. Gre za okrog 60 m široko dolino, ki jo je oblikoval potok s pritokih z levega in desnega brega, ki mu dajejo stalno vodo (solzaji). Ponorna jama se nahaja na nadmorski višini 540 m, za njo pa imamo v pobočju še dva zatrepa, kjer je nekoč ponikal potok, in sicer na nadmorski višini 545 m in na višini 551 m (4 metrov visoka zatrepna stena). Na terasni uravnavi na nadmorski višini 560 m pa najdemo še tri nekdanje ponorne jame (Habe, 1976). 300 m zahodno od potoka v Jelovcu najdemo ozko in globoko grapo sredi terasnega nivoja na nadmorski višini okrog 560 m. Vode potoka izvirajo na višini 545 m (55 m dolg izvirni jarek) in poniknejo na višin 538 m, v 5 m globoki razpoki (Habe, 1976). Gre za 325 m dolgo dolino Kodelčev jarek, po kateri teče Črni potok. Ta izvira na nadmorski višini 555 m, ob nizkih pa le na višini 550 m in odceja vodo s flišnega hrbta tik pod cesto v Studenem. Potok dobiva vode tako z leve kot tudi desne strani brega. Dolina se zaključi s 100 metrov široko ravnico, ki se zapre pod robom Postojnskega krasa. Vode Črnega potoka poniknejo v ponoru na višini 538,5 m. Poleg ponora najdemo tudi globoko vrtačo, najbrž udornega nastanka (Habe, 1976). Nekoliko zahodneje od Črnega potoka najdemo slepo dolino Štrukljev jarek. Izvirna kotanja potoka je na nadmorski višini 555 m, pod južnim pobočjem flišnega hrbta Trebeži, kjer poteka tudi razvodnica med povodji. Potok dobiva vode iz manjših potokov z obeh strani bregov in meri v dolžino okrog 400 m. Potok ponika ob nizkih vodah nekoliko prej (25 m) v sami strugi pred skalnim požiralnikom na nadmorski višini 537 m. Zahodno od požiralnika najdemo tudi za to območje med flišem in apnenci značilne ugreze (Habe, 1976). Potok ima povirje na nadmorski višini od 560 do 570 m, na flišnem hrbtu južno od motela Erazem, kjer poteka razvodje med Osojščico in pritoki Nanoščice. Z leve strani dobiva pritok, ki je aktiven le ob obilnejših padavinah. Osojščica je 625 m dolg potok, ki ima stalne vode (1–2 l/s), ob obilnejših padavinah pa pretok doseže do 200 l/s. Ob visokih vodah ozke ponorne razpoke pod 3 m visoko apneniško steno stežka požirajo vode, zato le-ta prestopi bregove in ustvari manjše jezero. Take vode dosežejo tudi nekdanjo ponorno jamo Osojco, ki je približno 20 m oddaljena od ponora Osojščice. Ob taki situaciji začneta delovati tudi bruhalnika ob cesti motel Erazem– Belska žaga, ki pa praviloma delujeta kratek čas. Te vode se stekajo proti Matičko vi ogradi in Belščici po umetno speljanih odtočnih kanalih, zato gre tu za neke vrste umetno bifurkacijo med jadranskim (Belščica) in črnomorskim povodjem (Matičkova ograda) (Habe, 1976). Na drugi strani ceste od Belske žage imamo približno 40 m dolgo in nekaj metrov globoko dolino, podobno plitvemu jarku. Ob visokih vodah dobiva vodo iz prej omenjenih bruhalnikov, ki Matičkovo ogrado spremene v občasno jezero (vode izginejo v dveh dneh). Na nekdanji rečni terasi imamo nekdanjo ponorno jamo Jakobovo luknjo (Habe, 1976). Vzhodno od Matičkove ograde imamo v Grdih dolinah številne ugreze, kjer ob poplavah nastopi voda. Severovzhodno od Matičkove ograde pa imamo na meji med flišem in apnenci še manjšo slepo dolino Kozarjevo ogrado. Ta meri okrog 160 m in se začne na nadmorski višini 545 m, ponor pa je na višini 532 m. Vode se tu pojavijo le ob obilnejših padavinah (Habe, 1976). Požiralnik pri Osojci je izdelan v plitvi flišni zajedi severozahodno od ponorne jame Osojca. Gre za 100 m dolg potok, ki izvira na nadmorski višini okrog 550 m in se slepo konča v manjši luknji na višini 537 m (Habe, 1976). Požiralnik za motelom Erazem Gre za 200 m dolg jarek (zahodno od motela Erazem), ki se začenja na nadmorski višini 550 m, vode le-tega pa poniknejo na višini 537 m. Slepa dolina se konča s 3 m visoko apneniško steno (Habe, 1976). Požiralnik v Trbežah 80 m severno od Požiralnika za motelom Erazem imamo še eno, sosednjo manjšo flišno dolino, ki nastaja (pod Trbežom) in se končuje na identičnih nadmorskih višinah kot slepa dolina za motelom Erazem (Habe, 1976). Slepe doline SV spodnje Pivške kotline Slepe doline severovzhodne Pivške kotline so se oblikovale na stiku med flišem in zgornjekrednimi apnenci Postojnskega krasa. Oblikovali so jih nekdanji in današnji vodotoki s flišnega (kraškega) zaledja Pivške kotline. Te vode se nato podzemeljsko pretakajo proti severovzhodu, proti bližnjemu Planinskemu polju. Tako so se od vzhoda proti zahodu oblikovale naslednje slepe doline: slepa dolina Pivke, slepa dolina Črnega potoka, slepa dolina Sv. Andreja, slepa dolina Risnjek (tudi Risovec). Slepa dolina Pivke se je oblikovala na stiku krednega apnenca Otoške gmajne in flišnega ozemlja Postojnskega polja. Tik pred ponorom Pivke se dolina zaključi s ponorom pod strmim skalnim pobočjem Otoške gmajne na nadmorski višini 511 m. Z vzhodne in zahodne strani okrog 200 široko dolino obdajata nekoliko višji erozijski (flišni) terasi, na katerem ležita Postojna (višina terase je med 550 in 560 m nadmorske višine) in Veliki Otok (nekoliko nižja terasa, med 530 in 535 m nadmorske višine). Nad ponorom Pivke se na nadmorski višini 529 m nahaja tudi najdaljša slovenska jama, Postojnska jama. Slepo dolino je oblikoval nekaj več kot 900 m dolg potok, ki izvira jugozahodno od Velikega otoka. Povirje Črnega potoka je relativno blizu Nanošč ice (na zelo močvirni aluvialni terasi Nanoščice), vendar nizek glinast hrbet ob levem bregu odceja talno in padavinsko vodo iz močvirnatega predela proti severu (po 1 m globoki strugi), proti robu Postojnskega krasa, kjer na nadmorski višini 515 m potok ponikne v ponorno jamo Lekinko (4 m višje kot ponor Pivke pri Postojnski jami). Nekaj 100 m pred ponorom ob potoku zasledimo še nekoliko nižjo teraso. Nad ponorom se nahaja slepa dolina Sv. Andreja. Vode Črnega potoka skozi Lekinko odtekajo proti severovzhodu k rovu podzemeljske Pivke. Dolžina same jame je 730 m, jami pa Gospodarič in Habič pripisujeta mlajši nastanek, saj v njej ni niti podorov niti debelih plasti sedimentov, ki bi prekrivale živoskalno dno jame. Jama se konča z neprehodnim sifonom 150 m od rova podzemeljske Pivke (Gospodarič & Habič, 1966; Stepišnik, 2001). Okrog 10 metrov nad slepo dolino Črnega potoka se odpirata še dve slepi dolini, in sicer večja (okrog 150 m dolga) slepa dolina Risnjek in veliko manjša dolina pri cerkvi sv. Andreja (dolini prestopita mejo fliša Pivške kotline in apnenca Postojnskega krasa in se nahajata pravzaprav na robu Postojnskega krasa). Slepa dolina Risnjek je opazna »zajeda« v ravni, dinarsko smeri potekajoči Postojnski stopnji (slepa dolina deli Otoško gmajno od Polhovice) nad flišnim ozemljem Pivške kotline, ki jo je po Gamsu oblikovala predhodnica današnje Nanoščice (Paleonanoščica), ki je ponikala na koncu slepe doline Risnjek v Otoški jami (prvotni ponor Paleonanoščice naj bi bil na severozahodnem robu slepe doline Risnjek) in od tu tekla skozi Tartar in Velike gore proti vzhodu. Severno od slepe doline Risnjek pa se nadaljuje suha dolina, po kateri je speljana cesta za kamp Pivka jama. Jugovzhodno od slepe doline Risnjek najdemo še drugo, veliko manjšo slepo dolino (deli ju skalna polica s cerkvijo sv. Andreja), slepo dolino pri cerkvi sv. Andreja. Dno slepe doline je živoskalno (na višini med 530 in 536 m n. v.), izoblikovale so jo pa verjetno vode še pred samo poglobitvijo Risnjeka. V katero jamo so odtekale vode pa ni ravno jasno (Gospodarič & Habič, 1966). Gams je sicer nekoliko drugačnega mnenja, saj meni, da je na podlagi erozijski sledi, ki jih pri slepi dolini Sv. Andreja ni mogoče opaziti, uleknina Sv. Andreja nastala s tektonskim ugrezom roba postojnske antiklinale (Gams, 2004). Območje Postojnskega krasa in Strmaške ravnice predstavlja severozahodni del Pivške kotline in je predmet razprav številnih raziskovalcev Pivške kotline, predvsem v smislu odkrivanja nekdanjega odtoka predhodnice Pivke s tega območja, tako površinskega kot tudi podzemeljskega. Čeprav danes vode skoraj celotne Pivške kotline odtekajo skozi Postojnski jamski sistem v smeri Planinskega polja, pa so nekoč verjetno površinsko odtekale prav čez omenjeno območje Posto jnskega krasa, na kar nas opozarjajo oblike, podobne suhim dolinam, ki so jih verjetno izoblikovali takratni površinski vodotoki, to je suha dolina proti Unškemu polju in Planinskem polju (Habe, 1976; Gams, 2004). Postojnski kras gradijo zgornjekredni apnenci, medtem ko je Strmaška ravnica kvartarna dolomitna ravnica, ki je produkt ploskovne denudacije na krajevno zdrobljenih dolomitnih skladih (periglacialni procesi) (Habe, 1976). Na Postojnskem krasu je mogoče tudi zaslediti flišne sedimente, ki se nahajajo predvsem v depresijskih reliefnih oblikah – vrtačah, udornicah, brezstropnih jamah (Stepišnik, 2001). Omenjeni del kotline na jugu in zahodu omejuje flišno ozemlje Pivške kotline, na severu dolomitna pobočja planote Hrušice, medtem ko ga na vzhodu od k rednih apnencev planote Javornikov deli najnižji preval v alpsko-dinarski pregradi, Postojnska vrata (Gams, 2004). Melik je v svoji študiji o pliocenski Pivki razpravljal o suhih dolinah, ki povezujejo Pivško kotlino s Planinskim poljem. Prva taka suha dolina naj bi bila Postojnska vrata, druga pa nizka proga, ki se vleče ob vznožju Hrušice s prevalom na nadmorski višini 660 m pri Strmici. Gams se je le deloma strinjal z Melikom, saj v svoji razpravi poudarja, da nizek svet čez Studeno in Strmico nima značaja suhe doline, temveč je to nižji svet ob stiku med dolomiti in apnenci ter flišem. Po Gamsu je to dolomitna ravnica, nastala kot produkt ploskovne denudacije s periglacialnimi procesi. Pogojno pa je le sprejel Melikovo tezo in razdelil suhe doline in fluvialne sledove v nižjo Postojnsko (do 600 m n. v.) in višjo Postojnsko stopnjo (700 m n. v.). Bil je tudi mnenja, da se je današnji kraški relief Postojnskega krasa oblikoval v subarktični klimi s pogostimi pojavi permafrosta (v kvartarju), medtem ko Habič meni, da se je le-to oblikovalo v terciarju v odvisnosti od vsakokratne meje med flišem in apnenci. Pred samim nastankom kotline je bilo površje današnje Pivške kotline skoraj povsem uravnano, vode z območja pa so odtekale verjetno preko Postojnskih vr at proti Unškemu polju, v smeri današnje suhe doline, po kateri danes poteka avtoces ta in železniška proga Postojna–Unec. Tedaj in po nastanku kotline so ponornice s fliša z robno korozijo uravnavale pobočja vzpetin. Uravnava je široka predvsem na območju omenjene nižje Postojnske stopnje, kjer potekajo rovi Postojnske jame. Gospodarič je prišel tudi do spoznanja, da v drugem nadstropju Postojnske jame ni pisanega roženca (tega najdemo v krednih apnencih Javornikov), zato predvideva vodno povezavo med ločenim odtokom izpod Javornikov proti Rakovemu rokavu Planinske jame, kjer je prisotna primes pisanega roženca. V tej razvojni fazi je bil še ločen podzemeljski odtok vode Prananoščice (Paleonanoščice), ki je odtekala skozi Otoško jamo, Tartar in iz Velike gore proti vzhodu. Zaradi mlajšega ugrezanja Pivške kotline v njenem severozahodnem delu je prišlo do preusmeritve toka skozi Postojnsko jamo, iz vzhodne smeri v severno, ki je bila sočasna z nastankom Jame podzemeljske Pivke (Habe, 1976; Gams, 2004). Suhih dolin na Postojnskem krasu naj bi bilo več. Po mnenju Melika naj bi v pliocenski dobi vode nekdanje predjamske reke, ki je izvirala na ozemlju današnje Hrušice (blizu Podkraja), tekle mimo Belskega in južno od Studenega proti jugovzhodu. Vode naj bi se preko Postojnskega krasa pretakale mimo Pivke jame in se združile z vodami, ki so odtekale preko Ravbarkomande (pri nekdanji bencinski črpalki). Dno suhe doline je na nadmorski višin od 560 do 580 m, kar naj bi sovpadalo z višino fliša, ki je zapolnjeval prostor od Predjame do studenske sinklinale. Na območju suhe doline naj bi se ohranile ježe in ob začetnem delu tudi krajše slepe doline s ponorno steno. Gams (2004) meni, da reliefna oblika nima značaja suhe doline in je le kraško preoblikovana tako, da so popolnoma zabrisani sledovi fluvialnega reliefa. Vode površinskega vodotoka naj bi uravnavale tudi severna pobočja Postojnskega krasa, od Polhovice in Suhega vrha do studenske sinklinale. Po mnenju Gamsa pa se ravno pri Pivki jami stika z omenjeno suho dolino še suha dolina, ki se vleče severno od slepe doline Risnjek in poteka prav po cesti za Pivko jamo (obe suhi dolini naj bi bili močno deformirani). Suho dolino omenjata tudi Gospodarič in Habič, kjer naj bi na obeh straneh t.i. Magdalenske suhe doline ugotovila višje skalne police z izrazitimi ježami, ki segajo do nadmorske višine med 580 in 600 m. Na podlagi morfološkega razvoja Postojnske stopnje sta ugotovila sledove erozijskega vrezovanja ob postopnem prelaganju ponikalnic od nadmorske višine 570 m do višine 510 m. Prav erozijski sledovi na kraškem površju doline se ujemajo z ustreznimi podzemeljskimi kanali in s terasami v flišu. Zaradi hitrejšega erozijskega zniževanja flišnega površja v primerjavi s korozijskim preoblikovanjem in zniževanjem apnencev so začele vode s flišnega ozemlja Pivške kotline ponikati na robu s Postojnskim krasom. Po mnenju Gospodarič & Habič se je najdlje ohranil vodotok prav preko Magdalenske suhe doline proti Pivki jami. Četrta suha dolina na robu Postojnskega krasa pa je t.i. Mačkovska suha dolina, ki se razcepi od suhe doline proti Unškemu polju pri Ravbarkomandi in poteka v smeri Mačkovca proti Planinskemu polju. Čeprav Gams ne pripisuje Magdalenski suhi dolini fluvialne zasnove, pa sta Gospodarič & Habič na osnovi podatka, da je Magdalenska suha dolina 30 m nižja od Mačkovske suhe doline in je na Postojnski stopnji fluvialna faza prenehala znatno kasneje kot na višji Planinski stopnji, tej pripisujeta fluvialno zasnovo, torej bi jo moral tudi Gams (Gospodarič & Habič, 1966; Habe, 1976)). Predvsem drugačnega mnenja je Stepišnik (2001), ki je pri poučevanju udornic na Postojnskem krasu prišel do ugotovitev, da preko območja ni tekla nikakršna predhodnica Pivke, saj ni naletel na nikakršne sledove površinskih tokov. Naletel je sicer na flišne sedimente v vrtačah, udornicah in brezstropnih jamah, vendar ti niso bili prineseni s površinskimi tokovi. Prav v tem primeru bo potrebno posvetiti pozornost brezstropnim jamam, ki so jih včasih zamenjevali za suhe doline, kjer so napačno interpretirali najdene sedimente, ki služijo kot dokaz za nekdanja geomorfogenetska dogajanja. Brezstropne jame so po obliki podobne suhim dolinam, vendar pa nastanejo s ploskovnim zniževanjem kraškega površja. Z zniževanjem se odstrani strop nad jamo ali delom jame in tako nastane površinska reliefna oblika (Mihevc, 2005; Mihevc, 2007). Po definiciji so udornice kraške globeli, ki se razlikujejo tako po dimenzijah kot tudi oblikah. K udornicam štejemo vse globeli, ki so večje od vrtač in manjše od kraških polj. Sam nastanek udornice pripisujemo rušenju jamskih stropov do površja (udor stropa). Vendar sam udor stropa zaradi prostorninsko majhnih jamskih dvoran pojasnjuje le nastanek manjše udornice. Nastanek večje udornice je predvsem vezan na specifične hidrološke procese na območju zgoščenih podzemnih tokov, nihanje piezometričnega nivoja ter večjo agresivnost vodnih tokov. Možne so tudi kombinacije omenjenih dejavnikov (Stepišnik, 2006). Z udornicami na Postojnskem krasu se je največ ukvarjal Stepišnik v svojem diplomskem delu Udornice na Postojnskem krasu (2001). Prišel je do ugotovitev, da so le-te razporejene nad rovi Postojnskega jamskega sistema in za njihovimi predvidenimi nadaljevanji, kar kaže na neposredno genetsko zvezo s samim jamskim sistemom. Večina udornic je razporejenih nad neaktivnimi jamskimi rovi (produkt razpadanja jamskega sistema), nekaj pa se jih nahaja tudi nad danes aktivnimi rovi, kjer lahko opazujemo tako na površju kot tudi v podzemlju njihov razvoj. Posebno pozornost je namenil izvoru in mehanizmu odlaganja ilovnatega sedimenta na dnu udornic. Med raziskovanjem udornic je ugotovil, da se dna več udornic nahajajo na isti nadmorski višini, uravnavajo pa jih sedimenti (glinasti in meljasti delci), ki izvirajo iz flišnega ozemlja (flišnega ozemlja Pivške kotline). Gre za sedimentne naplavine, ki so se usedale iz stoječe vode oziroma poplav, ki so zalile udornice (dno udornic je uravnano do tega nivoja). Proces sedimentacije ni bil vezan na posamezno udornico, ampak na širše območje oziroma več udornic hkrati (Stepišnik, 2001). Vodni dol je prostorninsko največja udornica na Postojnskem krasu (2,9 Mm³) in se nahaja ob cesti Postojna–Pivka jama (makadamska cesta, ki se začne pri opuščeni bencinski črpalki nad Postojno) v neposredni bližini Črne jame. Nahaja se vzhodno od rovov Črne jame. Njen obod je na nadmorski višini od 555 do 600 m in je na severni strani oster, na južni pa bolj zaobljen. Sicer gre za eno udornico, njeno dno pa moramo zaradi treh poglobitev obravnavati ločeno. Jugozahodni in vzhodni del Vodnega dola se tako spušča do nadmorske višine okrog 520 m, medtem ko je osrednji del Vodnega dola na višini 495 m. Pobočja udornice je prekrito z melišči, ponekod imamo celo ostanke sten, dno pa prekriva plast sedimenta (Stepišnik, 2001). V neposredni bližini, severno od udornice Vodni dol, se nahaja mlada in manjša (0,75 Mm³) udornica Kozja dolina. Njen obod se nahaja na nadmorskih višinah okrog 550 m na južni strani in 585 m na severni strani ter močno deli pobočja udornice od okolice. Pobočja so stenovita, pod stenami pa se nahajajo melišča, ki segajo do lijakastega dna. Dno je na višini 502 m, po višinometru pa celo na 490 m. Na dnu je aktiven lijak, kar pomeni, da je spodkopavanje še prisotno. Podzemski tok, ki spodkopava udornico, pa še ni znan. Pod steno na zahodni strani se na višini 515 m nahaja večji spodmol. Na dnu ni alohtonega sedimenta (Stepišnik, 2001). Južno od Vodnega dola nad zaključkom pisanega rova Postojnske jame imamo udornico Velika Jeršanova dolina. Njen obod se giblje na nadmorski višini med 575 in 565 m, njeno dno pa je na višini okrog 539 m. Udornica je vezana na različne litološke in tektonsko-strukturne elemente, zato ima zelo nepravilno obliko zunanjega roba. Prostornina udornice meri 1,28 Mm³ (Stepišnik, 2001). 200 metrov severozahodno od Velike Jeršanove doline imamo še eno udornico. Obod udornice se nahaja na nadmorski višini med 565 in 570 m, dno pa na višini 550 m. Pobočja so deloma prekrita z melišči, deloma imamo pa tudi stene. Dno je ravno in zasedimentirano (med sedimenti so zaobljeni kosi roženca). V njenem južnem pobočju se izteka del brezstropne jame, ki ji v severozahodnem delu lahko sledimo po površju. Prostornina udornice znaša 0,25 Mm³ (Stepišnik, 2001). Udornica leži 100 severovzhodno od Velike Jeršanove doline z nadmorsko višino oboda in dna v identičnih višinah kot omenjena udornica. Dno same udornice je uravnano s sedimenti, obod in pobočja pa kažejo podobno stopnjo uravnanosti kot Velika Jeršanova dolina. Čeprav nosi v imenu Mala Jeršanova dolina, je njena prostornina večja od Velike Jeršanove doline in meri 1,56 Mm³ (Stepišnik, 2001). Udornica se nahaja tik ob restavraciji v kampu Pivka jama. Je mlada (po videzu morda celo najmlajša udornica na območju) udornica, ki ima oster obod (na nadmorski višini 550 m) in stenovita pobočja, na dnu pa je aktiven vodni rov podzemeljske Pivke. Dno se nahaja na višini 485 m, njen volumen pa znaša 0,11 Mm³. Udornica je zadnja nad aktivnim dostopnim delom Postojnskega jamskega sistema, preden podzemeljska Pivka vstopi v sifon. Tudi tu ni na dnu znakov sedimentacije (Stepišnik, 2001). V bližini kampa Pivka jama (konec asfaltne poti in začetek makadamske v smeri proti Postojni) se nahaja udornica Črna jama. Njen obod se nahaja na nadmorski višini 575 m in se relativno ostro loči od okolice. Južna in zahodna pobočja udornice so stenovita, v smeri V–Z pa jo seka močna prelomna cona. Dno se nahaja na višini 540 m, kjer ni prisotne poplavne ilovice. Nastala je potem, ko poplave niso dosegle več teh višin ali pa je bil sediment izpran (Stepišnik, 2001). Med Pivko jamo in Magdaleno jamo najdemo udornico Drčo dolino. Njen obod se nahaja na nadmorski višini med 550 in 565 m, ravno in zasedimentirano dno pa na višini okrog 529 m. Prostornina udornice meri 0,84 Mm³. Delež sten je velik, pod njimi pa imamo melišča (Stepišnik, 2001). Udornico med Drčo dolin, Črno jamo in Magdaleno jamo je Stepišnik poimenoval Dolga dolina (razpotegnjena oblika). Njen obod je na nadmorski višini 550 m, dno pa na višini okrog 523 m. Ima blaga pobočja, ki jih mestoma prekrivajo manjša melišča. Na dnu jo prekrivajo sedimenti (na jugovzhodnem delu se zaplata sedimentov pojavlja na višini 527 m, kar priča o dveh fazah sedimentacije), je pa dno antropogeno preoblikovano, saj se v njenem dnu nahajajo apnenice. Prostornina udornice meri 0,45 Mm³ (Stepišnik, 2001). Leži južno od udornic Drča dolina in Dolga dolina. Njen obod se nahaja na nadmorski višini 555 m, dno pa na višini 530 m, kar je v nivoju z dnom Drče doline in delom v Dolgi dolini. Dno je tudi tukaj prekrito s sedimenti. Pobočja so dokaj uravnana, deloma pa prekrita s podornimi bloki. Prostornina udornice znaša 0,73 Mm³ (Stepišnik, 2001). Jugozahodno od Magdalene jame, tik ob cesti za kamp Pivka jama, imamo udornico Jama Koliševka (leži nad rovi podzemeljske Pivke). Ima oster obod, ki jo ločuje od okolice. Njeno dno se nahaja na nadmorski višini 553 m, kjer se v majhnih zaplatah nahaja alohton sediment. Pobočja so stenovita, njeno severno pobočje pa je deloma preoblikovano zaradi bližnje ceste. Prostornina udornice znaša 0,32 Mm³ (Stepišnik, 2001). Gre za tipičen primer aktivne udornice (mlada udornica), kjer podorno skalovje verjetno sega do spodaj ležeče jame podzemeljske Pivke (Martelov podor). Stene udornice ostro ločujejo udornico od okolice, pod stenovitimi pobočji pa imamo melišča. Pod zahodno steno imamo na nadmorski višini 545 m spodmol, ki je najbrž ostanek jamskega rova (v njem prisotni alohton jamski sediment in siga). Prostornina udornice znaša 0,51 Mm³ (Stepišnik, 2001). Stara apnenca je udornica, ki je zaprla prehod med Zgornjim Tartarjem Postojnske jame in zgornjimi etažami Otoške jame. Njen obod se nahaja na nadmorski višini 595 m in jo ostro deli od okolice. Razen južnega pobočja so le-ta stenovita, na južni strani pa imamo melišča. Ta so tudi pod stenami ostalih pobočij. Dno je uravnano na višini 554 m (Stepišnik, 2001). Nekaj 10 m vzhodno od Stare apnence imamo udornico Kafrna dolina. Ostro se loči od okolice, njene zahodne, severne in južne stene so navpične. Po vsej verjetnosti je nastala z nenadnim udorom nad neaktivnim jamskim rovom. Na dnu ni opaznih sedimentov. Prostornina udornice meri 0,14 Mm³ (Stepišnik, 2001). Udornica zahodno od Stare apnence Gre za majhno depresijo na pobočju slepe doline Risovec (Risnjek), ki sicer ne spominja na udornico. Zaradi udora v južnem delu dna in istega nivoja sedimentacije kot pri Stari apnenci, je Stepišnik depresijo uvrstil med udornice. Dno se nahaja na nadmorski višini 547 m, sama udornica pa se nahaja nad rovi Otoške gmajne (Stepišnik, 2001). Čeprav so suhe doline oziroma suhim dolinam podobne reliefne oblike Postojnskega krasa in udornice s stališča raziskovalcev najzanimivejše, pa na območju Postojnskega krasa najdemo še številne druge reliefne oblike. Med opaznejše reliefne oblike uvrščamo gotovo kopaste vzpetine, ki dajejo površju Postojnskega krasa tipičen kraški videz pokrajine. Lepih koncentričnih oblik so predvsem vzpetine, ki so vidne z avtoceste proti Ljubljani (Sovič, 677 m; Ostri vrh, 669 m; Debeli vrh, 657 m). Njihov nastanek ni točno pojasnjen (Gams (2004) njihov nastanek pripisuje vlažnotropski klimi v terciarju), vendar se kopaste vzpetine oblikujejo na kamninah, kjer prevladuje odnašanje mase v raztopini (Stepišnik, 2001). Posebno zanimiva je razporeditev z vrtačami na območju Postojnskega krasa. Tako je npr. zahodni del Postojnskega krasa, območje Polhovice, skoraj brez te tipične kraške oblike (zelo redki primeri vrtač; Habe, 1976). Na gostoto vrtač pa vpliva tudi relief oziroma naklon pobočij. Manj jih je tudi na strmih pobočjih kopastih vzpetin (Sovič, Ostri vrh …), medtem ko jih je prav največ na nižji, bolj uravnani Postojnski stopnji (preko 50 vrtač/km²). Vrtače so različnih oblik (skledaste, lijakaste, …), kar nam priča o različnem nastanku le-teh (različne razvojne faze). Med vrtače tu hitro zamenjujemo tudi manjše stropne podore nad opuščenimi freatičnimi rovi, ki imajo vrtačasto obliko. Le speleotem nam služi kot dokaz o obstoju nekdanjega freatičnega rova (Stepišnik, 2001). Jame in brezna se pojavljajo predvsem na stiku med flišem in apnencem Otoške gmajne, na območju suhih dolin ter na stiku fliša studenskega zatoka in roba Postojnskega krasa. Nekoliko manj jih je na Polhovici ter severovzhodno od Otoške gmajne (Habe, 1976). Apnenčasta matična podlaga Postojnskega krasa je omogočila tudi razvoj mikroreliefnih kraških oblik (predvsem velja omeniti škraplje, ki se pojavljajo na pretrti in porušeni coni ob prelomu) (Stepišnik, 2001), vendar so te zelo neizrazite in nimajo ključnega pomena pri interpretaciji razvoja površja Postojnskega krasa, zato tudi niso bile predmet mojega proučevanja. Strmaška ravnica predstavlja najbolj severni del P ivške kotline, ki se nahaja pod pobočji planote Hrušice. Ime nosi po vasi Strmica, ki se nahaja na sami ravnici. Po mnenju Melika naj bi bila Strmaška ravnica nekdanje podolje, po katerem naj bi površinsko tekoče vode odtekale v smeri Planinskega polja. Gams je Melikovo teorijo zavrnil, saj meni, da Strmaška ravnica nima značaja suhe doline, temveč gre za nižji svet med dolomitom in flišem ter apnencem. Tako nimamo pri ravnici opravka z nobeno fluvialno zasnovo, ampak gre za dolomitno kvartarno ravnico (majhno polje na dolomitni podlagi), ki je nastala kot produkt ploskovne denudacije, ki je bila poleg korozije glavni proces na krajevno zdrobljenih dolomitnih skladih. Za ravnico naj bi bili ključnega pomena periglacialni procesi, v katerih je bilo pospešeno polzenje drobirja in nanašanje le-tega na uravnavo (Habe, 1976). Namen in cilji diplomskega dela so se v pričakovanju izkaza li za težjo oviro kot sem sprva pričakoval. Predvsem je bilo terensko raziskovanje oteženo zaradi obilnih padavin v zimah (predvsem snežnih) 2008/09 in 2009/10 in velikosti samega območja, vendar so mi prav te razmere omogočile dokumentiranje nekaterih redkih pojavov na območju, zaradi obsežnega terena pa sem iz naloge izključil predstavitev in opis posameznih neizrazitih reliefnih oblik območja. Osnovni cilji diplomskega dela so doseženi. S pomočjo literature, terenskega raziskovanja in znanja, ki sem si ga pridobil tekom študijskih let na Oddelku za geografijo, sem orisal fizično-geografske značilnosti Pivške kotline in sosednjih morfoloških enot. Predstavil sem, definiral in opisal ter s slikovnim in kartografskim gradivom sem podprl tudi vse izrazitejše reliefne oblike Pivške kotline. Kar se tiče delovne hipoteze diplomskega dela »Pivška kotlina je v grobem enotna pokrajina, vendar so se zaradi različne geološke zgradbe območja reliefne oblike razvile v odvisnosti od vrste kamnine. Površje na apnencih zgornje Pivške kotline se bistveno razlikuje od površja na flišnih kamninah spodnje Pivške kotline.« lahko to potrdim, vendar z določenimi korekcijami le-te. Kristalno jasno je pričakovati in opaziti, da so se reliefne oblike razvile v odvisnosti od ka mninske podlage. Tako je opaziti, da so se na apnencih zgornje Pivške kotline razvile povsem drugačne reliefne oblike kot na flišu spodnje Pivške kotline. Površje na propustnih apnencih zgornje Pivške kotline, ki ima res nekatere značilnosti kraškega polja (hidrološke razmere), se bistveno razlikuje od površja na vododržnih flišnih kamninah spodnje Pivške kotline, na katerih se je razvil normalen rečni relief. Pa vendarle je potrebno delovni hipotezi dodati rahel popravek. Zaradi različnih geomorfogenetskih procesov v preteklosti najdemo na kraškem površju zgornje Pivške kotline tudi nekatere elemente fluvialnega reliefa. Tako so se zaradi drugačnih klimatskih razmer v pliocenu (vlažnotropska klima), predvsem pa v pleistocenu (hladna klima) na območju kraške kotanje med Koritnicami, Knežakom in Bačem ter višje skalne terase nad dnom Pivke razvile poleg kraških reliefnih tudi nekatere fluvialne reliefne oblike (fluvialne oziroma fluviokraške oblike). Če na območju višje skalne terase nad dnom Pivke prevladuje zakraselo površje s številnimi vrtačami, kotanjami kraških presihajočih Pivških jezer (reliefne uleknine oziroma vrtače, ki segajo v območje nihanja kraške podtalnice) in kopastimi vzpetinami, pa najdemo tu še sledove nekoč (pliocen, pleistocen) površinsko tekočih voda, t.i. suhe doline (suha dolina Vlačno, suha dolina pri Juriščah, suha dolina pri Jeredovcih), medtem ko nam kotanja med Koritnicami, Knežakom in Bačem ponuja še nekatere druge fluvialne oziroma fluviokraške reliefne oblike, ki so jih ravno tako oblikovale površinsko tekoče vode v pliocenu in pa zlasti v pleistocenu. Kraške reliefne oblike (kopaste vzpetine, humi) na območju kotanje so verjetno rezultat tople in vlažne pliocenske klime, kasnejše obdobje pleistocena pa je zaradi spremembe klime (hladno obdobje) in erozijskega delovanja pleistocenskih voda pustilo neizbrisen in vidnejši pečat fluvialnega reliefa v pokrajini (hkrati so pleistocenski procesi spremenili tudi prejšnje kraške reliefne oblike). Elementi fluvialnega površja se kažejo v reliefnih oblikah kot sta suhi (zatrepni) dolini pri Koritnicah, vršaju, ki so ga nasule pleistocenske vode pri Koritnicah, suhih strugah in koritih na območju kotanje ter nekaterih drugih reliefnih oblikah. Nekoliko drugače je glede reliefnih oblik spodnje Pivške kotline. Tukaj sem pozornost namenil predvsem slepim dolinam, saj gre za oblike kontaktnega krasa (fluviokraške oblike), ki se razvijejo na stiku med nepropustnimi flišnimi kamninami in propustnimi karbonatnimi kamninami ob delovanju površinsko tekočih voda, kar pravzaprav pomeni, da so rezultat tako erozijskega kot tudi korozijskega delovanje tekoče vode ob ponoru le-te v podzemlje in niso čisto tipične reliefne oblike za normalen rečni relief (razvile so se na stiku s karbonatnimi kamninami sosednjih morfoloških enot). Druga posebnost spodnje Pivške kotline je specifičen del spodnje Pivške kotline, Postojnski kras, katerega kamninska podlaga za razliko od celotne spodnje Pivške kotline ni fliš temveč apnenec, pod površjem območja pa se podzemeljske vode skozi Postojnski jamski sistem pretakajo proti Planinskemu polju in imajo pomembno vlogo pri oblikovanju nekaterih reliefnih oblik. Za razliko od celotne spodnje Pivške kotline tu prevladujejo tipične kraške reliefne oblike (vrtače, kopaste vzpetine, jame in brezna …), zaradi različnih geomorfogenetskih procesov v preteklosti pa najdemo tu reliefne oblike podobnim suhim dolinam, ki bi jih lahko izoblikovale površinsko tekoče vode, ki so se pretakale čez površje Postojnskega krasa proti Planinskemu polju oziroma Unškemu polju (morda pa so le to brezstropne jame, ki nastanejo, ko ploskovno zniževanje kraškega površja odstrani strop nad jamo ali delom jame in jih tako spremeni v površinske oblike). Posebnost površja Postojnskega krasa so tudi številne udornice, ki so razporejene nad rovi Postojnskega jamskega sistema in kažejo neposredno genetsko povezanost s samim sistemom. Ob zaključku dodajam, da se med raziskovalci Pivške kotline največ dvomov pojavlja glede površja nekdanjega povirnega dela Pivke in površja Postojnskega krasa. Zaradi različnih geomorfogenetskih procesov v preteklosti težko prihajamo do nekih ključnih dokazov, saj je le-te čas zabrisal, uveljavljajo pa se tudi neka nova spoznanja razvoja površja, ki bodo morda spremenila pogled na razvoj površja v Pivški kotlini. 