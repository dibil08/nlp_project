Na območju Kozjanskega regijskega parka se v miocenskem litotamnijskem apnencu pojavljajo kraški pojavi, ki do sedaj še niso bili podrobneje opisani in raziskani. Ker se kraške kamnine na območju Kozjanskega regijskega parka pojavljajo sredi nekraškega površja, prištevamo ta kras med osameli kras. Kraške oblike najdemo še v triasnih dolomitih in v lapornatih apnencih. Območja teh kamnin z izjemo nekaj kraških pojavov delujejo kot fluviodenudacijska, zato ne pripadajo osamelemu krasu. V diplomskem delu so zbrane in opisane kraške reliefne oblike na obravnavanem območju, ki se predvsem zaradi specifičnih lastnosti litotamnijskega apnenca razlikujejo od kraških oblik na slovenskem dinarskem krasu. Na stiku kraške in nekraške kamnine je razvit kontaktni kras. Za obravnavano območje so značilne netipične kraške oblike, kot so netipične slepe doline, netipični široki polkrožni dolinski zatrepi, vrtače z debelo plastjo prepereline, skozi katero se pogosto pretaka voda v kanalih, in netipične kraške kotanje. V diplomskem delu je podana še tipologija območij, kjer se kraški pojavi pojavljajo. Narejena je tudi splošna geomorfološka karta zakraselega območja v merilu 1:25.000 in več geomorfoloških kart v merilu 1:5000. V diplomskem delu bom predstavila osameli kras v Kozjanskem regijskem parku. Do sedaj se še nihče ni temeljiteje ukvarjal s krasom na območju Kozjanskega, zaslediti je le posamezne omembe, da se kras na tem območju pojavlja. Več je literature in raziskav o geoloških razmerah na Kozjanskem. Raziskanih in v jamski kataster je vpisanih nekaj jam. Na obstoj kraškega reliefa na obravnavanem območju nam najizraziteje kažejo vrtače. V pokrajini lahko hitro opazimo tudi številne kraške izvire, požiralnike, apnenčaste skale, ki gledajo iz tal, in kupe iztrebljenega kamenja ob njivah. Nekoliko bolj očem skrite in redke so jame in brezna. Vse to nam nakazuje, da se na Kozjanskem pojavlja poleg fluviodenudacijskega tudi kraško površje. Kolikšno območje obsega, kje se pojavlja, kako pogosti so kraški pojavi in v čem se osameli kras na Kozjanskem razlikuje od ostalega osamelega krasa v panonski Sloveniji, pa bom poskusila predstaviti v tem diplomskem delu. Izdelava diplomskega dela je temeljila na terenskem delu, ki je obsegalo pregled in geomorfološko kartiranje izbranih območij s pomočjo topografskih kart 1:5000 in 1:25000. Kabinetno delo, ki je bilo potrebno še pred odhodom na teren, je vključevalo pregled že obstoječe literature in geoloških kart s tolmači. Po delu na terenu je sledilo zapisovanje ugotovitev in izdelava geomorfoloških kart s pomočjo računalniških programov (ArcView, Surfer, Didger in Idrisi). Geomorfološke karte 1:25000 so na zadnjih straneh diplomskega dela, kjer se nahaja tudi pregledna karta Kozjanskega regijskega parka. »Regijski park je obsežno območje regijsko značilnih ekosistemov in pokrajine z večjimi deli prvobitne narave, kjer je človekov vpliv večji, vendarle pa z naravo uravnotežen« (Kozjanski park, 2006). Leta 1981 je bil na območju osrednjega in vzhodnega dela Kozjanskega ter Bizeljskega gričevja južno od Orlice ustanovljen Spominski park Trebče. Poglavitni vzrok nastanka parka izhaja iz kulturne dediščine območja, saj je bila v Podsredi rojena mati nekdanjega jugoslovanskega predsednika Josipa Broza Tita, ki je v Podsredi preživel del svojega otroštva. Spominski park Trebče se je leta 1999 uradno preimenoval v Kozjanski regijski park (Kozjanski park, 2006). Kozjanski regijski park se nahaja med Sotlo na vzhodu, Bizeljskimi goricami na jugu in Rudnico na severu (meje so označene na Pregledni karti Kozjanskega regijskega parkapriloga 1). Na zahodu zajema Kozjanski regijski park vzhodni del (podaljšek) Bohorja – Vetrnik. Park sega na območje občin Kozje, Bistrica ob Sotli, Podčetrtek, Brežice in Krško. Upravno središče parka je v Podsredi, v prihodnjih letih pa naj bi se preselilo v Kozje. Park obsega 20.600 ha, na njegovem območju pa živi okoli 10.700 prebivalcev (Kozjanski park, 2006). »Naloga parka je raziskovanje, urejanje in upravljanje z naravnimi vrednotami in kulturno dediščino. To so strateški cilji varstva zavarovanega območja, ki naj bi prispevali tudi k nadaljnjemu družbenemu in gospodarskemu razvoju širšega območja parka. Projekti, ki so v pripravi ali pa se že izvajajo dokazujejo, da je Kozjanski park pomemben razvojni dejavnik za razvoj pokrajine v sožitju z ohranjanjem narave« (Sajovic, 2005, 37). Območje Kozjanskega regijskega parka je biotsko zelo pestro, narava je razmeroma neokrnjena, poleg tega pa je to prostor z bogato zgodovino in etnološkim izročilom. Z ustanovitvijo Spominskega parka Trebče se je začelo celovito varovati naravno in kulturno dediščino. Ponovno se je oživilo in prenovilo nekaj skoraj pozabljenih kulturnih spomenikov, npr. Levstikov mlin, grad Podsreda, trg Podsreda, Olimje in Kolarjeva domačija na Trebčah. Med najzanimivejše naravne vrednote na območju parka prištevamo epigenetsko dolino Bistrice med Trebčami in Zagajem, Ajdovsko ženo pri Pilštanju, zatrepno dolino Gruske, jame ter dendrološke posebnosti, kot so bodike na Vetrniku, lobodika pri Podsredškem gradu in mogočne lipe (Sajovic, 2005). Že nekaj časa se razmišlja o širitvi parka proti zahodu, tako da bi park obsegal še območje do Zidanega Mosta na zahodu, na jugu bi zajel celoten Bohor in Lisco, na severu pa bi meja tekla od Loke pri Žusmu do Kalobja in Šentruperta ter naprej do Savinje pri Rimskih Toplicah, ki pa ne bi bile zajete v park. Širitev Kozjanskega regijskega parka je v prostorskih in razvojnih dokumentih Republike Slovenije ter Savinjske in Posavske regije predvidena že od leta 1990. V Kozjanskem regijskem parku so že pripravili izhodiščne strokovne podlage za območje potencialne širitve. Kozjanski regijski park bi v primeru širitve obsegal 550 km2 ozemlja med Sotlo, Savo in Savinjo (Zidar, 2005). Območje Kozjanskega regijskega parka predstavlja stik subpanonskega in predalpskega sveta. V preteklosti so avtorji obravnavano območje razčlenjevali na različne makroregije in mezoregije, kar je predvsem posledica prehoda predalpskega sveta v subpanonske pokrajine. A. Melik je območje Kozjanskega parka razdelil na Kozjansko1 in srednjo Sotelsko dolino (Savinjski predel z Zgornjim Sotelskim in bližnjimi deli Posavskega hribovja), Spodnje Zasavje (Zasavje) in na Bizeljske ter Sremiške gorice (Dolenjska) (Melik, 1957; slika 3). (Melik, 1957; Ilešič, 1972). Melikove regije so označeni z rdečimi črtami in imajo imena vpisana na karti, Ilešičeva členitev pa je prikazana s šrafurami, imena enot so v legendi. Po Ilešiču (slika 3) spada obravnavano območje v subpanonski pokrajini Sotelsko in Krško-brežiška kotlina (Ilešič, 1972). I. Gams (1983) je celotno območje Kozjanskega regijskega parka uvrstil v subpanonsko Slovenijo, območje pa je nato razdelil na pet mezoregij: Voglajnsko-Sotelsko Slovenijo, Ime Kozjansko je danes v uporabi za srednje Sotelsko gričevje, prvotno pa je označevalo le območje v neposredni okolici Kozjega. Ime se je za širše območje začelo uporabljati med drugo svetovno vojno, ko so si v partizanskih bojih kraji okoli Kozjega pridobili sloves in se je ime razširilo na okoliško vzhodno ležečo gričevnato pokrajino (Melik, 1957; Slovenija: pokrajine in ljudje, 2001). Kozjansko hribovje, Mirensko dolino in Senovsko podolje, Krško in Bizeljsko hribovje ter Vzhodno Krško kotlino (Gams, 1983; slika 4). Po pokrajinskoekološki členitvi Slovenije spada večina območja Kozjanskega regijskega parka v subpanonsko in panonsko Slovenijo, manjši del na zahodu Kozjanskega regijskega parka pa pripada predalpski Sloveniji (Špes at al., 2002). Subpanonska in panonska Slovenija: 1. Kozjansko: 1.1 Gričevje v severnem delu Kozjanskega 1.2 Gričevje v južnem delu Kozjanskega 1.3 Dolinsko dno ob srednji Bistrici 1.4 Dolinsko dno ob srednji Sotli 2. Orlica 3. Bizeljske gorice 4. Senovsko podolje: 4.1 Senovsko podolje 5. Krška kotlina: 5.1 Dolinsko dno ob spodnji Sotli Predalpska Slovenija: 6. Posavsko hribovje: 6.1 Veliko Kozje, Lisca in Bohor V diplomskem delu bom pri opredeljevanju območij uporabila pokrajinskoekološko členitev. Območje Kozjanskega regijskega parka pripada dvema geotektonskima enotama: Panonskemu bazenu (Srednjesotelsko ter Bizeljsko gričevje) in Zunanjim Dinaridom (Posavsko hribovje). Na območju Panonskega bazena prevladujejo usedline iz mlajšega terciarja, torej iz miocena in pliocena. Najpogosteje se pojavljajo laporji, litotamnijski apnenec, dolomit, peščenjaki in glinovci. Ob vodotokih najdemo holocenske aluvialne nanose rek (Melik, 1957; Aničić, Juriša, 1985). Del Posavskega hribovja, ki sega na ozemlje Kozjanskega regijskega parka, je sestavljen pretežno iz kamnin triasne in kredne starosti. Najpogosteje se pojavljajo dolomiti, konglomerati in skrilavi glinovci (Aničić, Juriša, 1985). Ozemlje je tektonsko razkosano z več prelomi v različne smeri, prevladujoči smeri sta SZJV in V-Z. Recentno tektonsko aktivnost na obravnavanem območju nam potrjujejo potresi, izviri mineralnih vod in hidrotermalna orudenja (Melik, 1957; Slovenija: pokrajine in ljudje, 2001). Na območju parka poteka od zahoda proti vzhodu več sinklinal in antiklinal, ki se jasno kažejo v pokrajini z nizi podolij in slemen. Od severa proti jugu si sledijo rudniškoivanjška antiklinala, planinsko-desinička sinklinala, litijska antiklinala, senovška sinklinala, orliška antiklinala in bizeljsko-zagorska sinklinala (Aničić, Juriša, 1985). Glede na višinske razlike lahko delimo obravnavano območje na tri enote, in sicer na hribovje, gričevje in ravnine ob večjih vodotokih. Za razdelitev vzpetin na hribovje in gričevje je upoštevana relativna višina 200 metrov, ki jo je kot najbolj primerno za razmejevanje vzpetin opredelil Gams v članku Za kvantitativno razmejitev med pojmi gričevje, hribovje in gorovje (Gams, 1986). Na območju Kozjanskega regijskega parka se največ površja nahaja med 200 in 400 metri nadmorske višine (slika 6), ki v severovzhodnem delu parka sovpada z gričevnatim območjem iz miocenskih laporjev in dolino Bistrice. Del površja v tej nadmorski višini (200–400 metrov) je tudi v litotamnijskem apnencu, najvišji predeli v litotamnijskem apnencu pa segajo preko 500 metrov nadmorske višine (Vina gora pri Pilštanju, 519 m). Na južni strani Orlice se v nadmorskih višinah od 200 do 400 metrov pojavlja gričevje v litotamnijskem apnencu, miocenskih laporjih in v pliocenskih sedimentih. Hribovje v triasnih dolomitih na območju Orlice in v triasnih dolomitih ter skrilavih glinovcih Vetrnika sega do nadmorske višine od 500 do 700 metrov, zahodni del Vetrnika pa z hribom Oslica presega 800 metrov (860 m). Oslica tako predstavlja najvišjo točko v Kozjanskem regijskem parku. Najnižje je površje ob Sotli, kjer nadmorske višine ne presegajo 200 metrov. Ob Sotli pri Figarjevem mostu, južno od naselja Stara vas-Bizeljsko se nahaja najnižja točka Kozjanskega regijskega parka, in sicer na 150 metrih nadmorske višine. V pokrajini se pojavljata kraški in fluviodenudacijski tip reliefa. Hribovje (območje Orlice in Vetrnika) je zelo razčlenjeno z dolinami in grapami, za osrednji del gričevja in hribovja v terciarnih kamninah pa je značilna visoka zastopanost litotamnijskih apnencev, ki so zakraseli. Na območju pojavljanja kraških kamnin so nastale različne podzemne in površinske kraške oblike npr. vrtače, jame, ponikalnice, kraški izviri, požiralniki, slepe in zatrepne doline. V obsotelskem delu gričevja prevladujejo lapor, peščenjak in pesek ter s tem fluviodenudacijski relief. Ob Sotli se razprostira ravnina, ki je zamočvirjena in mestoma poplavljena (več o poplavnih območjih ob Sotli je napisanega v naslednjem podpoglavju – Vode). Vode iz Kozjanskega parka spadajo v porečje Save. Največji vodotok je Sotla, ki izvira pod Macljem na nadmorski višini okoli 540 metrov (Kolbezen, Žagar, 1977) in predstavlja vzhodno mejo parka. Njen celoten tok od izvira do izliva v Savo pri Obrežju meri 90 km (Natek, Natek, 1998). Tok Sotle je vezan na prelomno cono. Na svoji poti se Sotla prebija skozi različno odporne kamnine (miocenski laporji, triasni dolomiti, oligo-miocenski sedimenti in oligocenski tufi), ki se menjavajo na kratke razdalje. V povirnem delu imajo Sotla in njeni pritoki hudourniški značaj. Odtok vode ob obilnih padavinah je hiter, recentna erozija pa je zelo aktivna. Pri Rogatcu preide Sotla iz povirnega v srednji tok s holocensko ravnico. Holocensko ravnico sestavljajo predvsem vododržni laporji in ilovice, ki imajo pomembno vlogo pri razsežnosti poplav, ki so ob srednjem toku Sotle najobsežnejše. V srednjem delu toka Sotla na holocenski ravnici močneje vijuga ter izpodjeda, trga in odnaša bregove. Številni okljuki zavirajo odtok vode, kar ima pomemben vpliv na poplave. Odtok vode zavira tudi vegetacija, saj so bregovi v celoti poraščeni z grmovjem, predvsem z lesko in vrbo. Pogosto se v strugi pojavijo suha drevesa, ob katerih se zaustavlja najrazličnejše plavje, ki prav tako zmanjšuje pretočne zmogljivosti reke. Po umiku poplavne vode ostaja na udarnih izlivnih območjih ilovnata in peščena naplavina, ki se sproti porašča. Odlaganje je najintenzivnejše ob brežinah, kjer se teren posledično postopno dviguje. Ti dvigi preprečujejo odtok poplavne vode iz holocenske ravnice nazaj v strugo Sotle, ko v njej upade voda. Tako se poplavna voda zadržuje na poplavni ravnici še nekaj časa po upadu vode v rečnem koritu. Na območju Kozjanskega regijskega parka poplavlja Sotla s svojimi pritoki skoraj vzdolž celotnega toka, najbolj pa so izpostavljena območja ob sotočjih Sotle in njenih pritokov (Kolbezen, Žagar, 1977). Bistrica je na obravnavanem območju največji pritok Sotle in meri 32 km (Natek, Natek, 1998). Izvira iz Glije jame pri Planinski vasi, ki je izven obravnavanega območja. V Kozjanski regijski park priteče pri Lesičnem in nato teče po osrednjem delu parka. V zgornjem toku poteka njena dolina vzporedno z dolino Sotle, pri Podsredi doseže ozko terciarno kadunjo, ki se je pa ne drži, ampak zavije v ozko dolomitno deber v Orlici. Tako Bistrica ostro zavije proti vzhodu in s tem proti Sotli, v katero se izlije pri Polju pri Bistrici (Kolbezen, Žagar, 1977). Dolina Bistrice je v zgornjem delu zelo ozka, pri Lesičnem se ob sotočju z Zagorskim potokom razširi, pod Pilštanjem pa se zopet zoži in prebije masiv dolomita. Po 800 metrih se dolina razširi. Med Pilštanjem in Kozjim teče Bistrica ob prelomu in ob stiku dolomita in litotamnijskega apnenca, zato je dolina na tem odseku širša kot prej in kasneje, ko zopet prečka dolomite. Od Kozjega dalje je dolina Bistrice ponovno zelo ozka, na nekaterih mestih celo neprehodna. Dolina se razširi v spodnjem delu toka pri Zagaju (jugozahodno od Bistrice ob Sotli), ko priteče Bistrica na miocenske laporje. Poleg Bistrice in Sotle se na območju Kozjanskega parka nahaja še več manjših potokov npr. Buča, Sušica, Dupla, Damlja, Bizeljski potok, Olimščica. Na zakraselem območju je razvito tudi podzemno odtekanje vode, ki pa še ni raziskano. Pojavljajo se številni izviri, požiralniki, ponikalnice in tudi jame, ki nam potrjujejo podzemno pretakanje vode. »Na treh straneh s hribovitim svetom Rudnice, Bohorja in Orlice obdano gričevje je deloma odprto le na vzhod, kar omogoča dotok in vpliv zračnih gmot z osrednjega dela Panonske nižine. Zato prevladujejo celinske podnebne razmere« (Regionalnogeografska monografija Slovenije, 1996, 30). Del Posavskega hribovja, ki sega na območje Kozjanskega regijskega parka, pripada zmerno celinskemu podnebju osrednje Slovenije. Panonski del obravnavanega območja ima zmerno celinsko podnebje vzhodne (subpanonske) Slovenije (Ogrin, 1996). Povprečna 30-letna temperatura (1961–1990) za merilno postajo Bizeljsko (170 m.n.v.) znaša 9,7 °C, na leto pa pade povprečno 1059 mm padavin. Posavsko hribovje dobi nekoliko več padavin, saj je na merilni postaji v Planini pri Sevnici 584 m.n.v.) povprečno 1265 mm padavin na leto, povprečna temperatura pa znaša 8,8 °C. Povprečne januarske temperature se gibajo med –1 in –2°C, julijske pa znašajo okoli 20 °C. V hladnejši polovici leta se v dolinah pogosto pojavlja toplotni obrat (Klimatologija Slovenije, 1995a; Klimatologija Slovenije, 1995b; Regionalnogeografska monografija Slovenije, 1996). Letna količina padavin se zmanjšuje od zahoda proti vzhodu in je najvišja na hribovitem območju Vetrnika ob zahodni meji parka. Največ padavin je poleti, sekundarni maksimum se pojavi novembra. V primeru izostanka poletnega viška padavin pride do suše. Ob močnih in dolgotrajnih padavinah je površje na nepropustnih kamninah izpostavljeno eroziji in posledično zemeljskim plazovom. Najmanj padavin pade v zimskih mesecih (Regionalnogeografska monografija Slovenije, 1996). Na laporjih v gričevnatem delu pokrajine prevladujejo rjave pokarbonatne prsti (rjavice), na litotamnijskih apnencih se na nekaterih območjih pojavlja plitva rdeča prst, drugje pa prav tako kot na laporjih rjava pokarbonatna prst. Na dolomitih se pojavljata rendzina, ki je na najbolj izpostavljenih mestih globoka le nekaj centimetrov in rjava pokarbonatna prst. V gričevju bliže Sotli so nastale glinasto-ilovnate kisle prsti. V dolinah prevladujejo kisle in težke obrečne prsti, ki so močno oglejene (Pedološka karta Slovenije v merilu 1:25.000; Regionalnogeografska monografija Slovenije, 1996). V naravni vegetaciji se pojavljajo združbe bukovih gozdov s primesjo drugih listavcev. Gozd bukve in navadnega tevja (Hacquetio-Fagetum) se pojavlja na hribovitem dolomitnem površju v osrednjem delu Orlice in jugovzhodno od Kozjega. Na dolomitni podlagi v najvišjih predelih Vetrnika in Orlice ter na njunih strmih pobočjih uspeva gozd bukve in črnega gabra (Ostryo-Fagetum). Ta gozdna združba je pogosta tudi na območjih iz litotamnijskega apnenca. Združbo bukve in pravega kostanja (Castaneo sativaeFagetum) najdemo na pretežno nekarbonatni matični podlagi. Porašča območja iz skrilavih glinovcev na območju Orlice in Vetrnika ter območja iz peščenjakov in laporjev vzhodno od Trebč in Dekmance. Na vzhodnem delu Orlice, na območju Kunšperške gore in Zelenjaka, raste na dolomitu gozd bukve in velecvetne mrtve koprive (Lamio orvalaeFagetum). To združbo najdemo še na nekaj mestih na Orlici in v nižjih predelih severovzhodne strani Vetrnika (Marinček, Čarni, 2002; Vegetacijska karta gozdnih združb, 2007). Ob potokih ter rekah in na mokrotni poplavni ravnici ob Sotli najdemo močvirske združbe obrežij stoječih in tekočih voda ter močvirij. To združbo sestavljajo različne vrste trav, šašev in ločkov (Jogan at al., 2004). Območje Kozjanskega regijskega parka je bilo zgodaj poseljeno, o čemer pričajo številne arheološke najdbe. Prvotna poselitev je bila redka, v srednjem veku pa se je le ta zgostila. Zaradi obmejne lege pokrajine med nemško in ogrsko državo so nastali strateško pomembni gradovi v Podčetrtku, Podsredi, Kozjem in na Pilštanju. V bližini gradov so se začele razvijati trške naselbine (npr. Pilštanj, Virštanj, Podsreda in Kozje), ki so pomembno vplivale na sicer agrarno okolico. V trških naseljih se je začela pojavljati obrtno-industrijska proizvodnja (fužinarstvo, glažutarstvo) (Krumpak, 1997). Obmejnost pokrajine je obravnavanemu območju v srednjem veku omogočila živahno trgovino z živino, ki pa je v sredini 19. stoletja propadla. Trgovska dejavnost je pustila za seboj številna trška naselja. V 19. stoletju se je s upadanjem trgovine s Hrvaško začela stagnacija kmetijstva in propad neagrarnih dejavnosti. Temu je sledilo močno izseljevanje prebivalstva v industrijska središča (Klemenčič, 2003). Hribovit in gričevnat svet onemogoča sklenjeno in gosto poselitev. V hribovitem svetu se pojavljajo zaselki in samotne kmetije. Gosteje poseljena so slemena in prisojne lege ter območja ob Sotli, ki niso poplavno ogrožena (npr. Bistrica ob Sotli, Polje pri Sotli, Sedlarjevo). Bolj zgoščena poselitev se pojavlja še nad poplavnim območjem v dolini Bistrice, kjer se dolina razširi (Kozje, Podsreda) (Krumpak 1977). Za Bizeljsko gričevje je značilna inverzna poselitev. Gostota poselitve in naselij narašča z nadmorsko višino, najvišja je na vrhu slemen in po pobočnih policah, medtem ko so mokrotne doline in strmejši spodnji deli pobočij skoraj neposeljeni (Slovenija: pokrajine in ljudje, 2001). Po potresu 1974 se je poselitev premaknila iz odročnejših in višjih območij Kozjanskega regijskega parka v nižje lege, ki so bližje večjim naseljem in prometnica (Sajovic, 2005). Gostota poselitve na območju Kozjanskega parka je 51 ljudi na km2, višja je na slemenih gričevja in v večjih naseljih, nižja pa na hribovitih predelih parka. Podatki o gibanju prebivalstva kažejo (slika 9), da prebivalstvo vse od prvega popisa leta 1869, močno upada. Število prebivalstva na območju Kozjanskega regijskega parka se je v zadnjih stotih letih skoraj razpolovilo. Gričevnate pokrajine so bile najgosteje poseljene v začetku 20. stoletja, nato pa se je začelo prebivalstvo zaradi agrarne prenaseljenosti izseljevati v večja zaposlitvena središča, pogosto je bilo tudi zdomstvo. Območje Kozjanskega parka je posledično še danes podvrženo močni depopulaciji (Slovenija: pokrajine in ljudje, 2001). Zmanjševanje števila prebivalstva je predvsem posledica odseljevanja zaradi pomanjkanja delovnih mest, slabe infrastrukture in velike oddaljenosti od večjih mest. Posledice neugodnega demografskega razvoja so staranje in zmanjševanje števila kmečkega prebivalstva ter posledično opuščanje kmetovanja. Mlado prebivalstvo in izobraženi ljudje se pogosto odseljujejo v večja naselja znotraj Kozjanskega regijskega parka ali pa v večja mesta izven parka (Polšak, 2002). Od konca 20. stoletja naprej se na območju Kozjanskega regijskega parka pojavljajo manjši industrijski obrati in podružnice podjetij iz bližnjih večjih mest (npr. podružnica Gorenja in Biterm v Bistrici ob Sotli, Deplast v Imenem, steklarstvo Dekor, kartonaža Estet, PVC okna in vrata Pajmax v Kozjem). Vedno bolj se razvija tudi turistična ponudba (npr. Olimje, Imeno, pešpoti Kozjanskega regijskega parka), ponudba vrhunske kulinarike in kmečki turizem (Klemenčič, 2003). Danes je zelo pomembna kmetijska panoga vinogradništvo, sledita mu poljedelstvo in živinoreja. Na gričevju iz terciarnih kamnin so pogosti vinogradi, ki se razprostirajo predvsem na strmih in prisojnih legah. Na območje Kozjanskega regijskega parka segata Šmarsko-Virštanjski in Bizeljsko-Sremiški vinorodni okoliš. Na položnejših pobočjih so pogosti sadovnjaki. Njive se nahajajo na ravnini ob Sotli, na odcednih območjih dolin in na položnejših gričevnatih pobočjih (Marušič, 1998). V Sloveniji se kras najpogosteje pojavlja na apnencih in dolomitih. Različne vrste apnencev in dolomitov obsegajo pri nas okoli 43 % ozemlja (Gams, 1974). V Slovenski kraški terminologiji je kras označen kot "ozemlje, kjer vlada zaradi poklinske prepustnosti kamnine podzemeljsko (kraško) pretakanje vode, učinkovito kemično raztapljanje kamnin in kjer so lahko razvite tudi značilne površinske in podzemeljske kraške oblike" (Slovenska kraška terminologija, 1973, 13). Obsežnejša zakrasela območja pri nas se pojavljajo v alpskem, dinarskokraškem in primorskem svetu. Ta kras je P. Habič (1969, 79-91) razdelil na alpski in dinarski kras. Manjša območja, kjer se pojavlja kras sredi nekraškega površja, najdemo v predalpski in subpanonski Sloveniji. P. Habič je ta kras poimenoval osamljeni kraški predeli v subalpski in subpanonski Sloveniji. Kraške kamnine v tem primeru nikjer ne gradijo večjih sklenjenih površin in so različnih starosti, od paleozojskih do neogenih, posamezna območja osamelega krasa2 pa se med seboj zelo razlikujejo (Habič, 1969). Na osamelem krasu se pojavljajo ponori in izviri, ni pa večjih površinskih kraških oblik, npr. uval ali kraških polj. Apnenčevi skladi na majhnih ter ločenih območjih ne dosegajo takšne debeline kot na dinarskem krasu, zato so se razvili le manjši kraški pojavi, kot so vrtače, jame, žlebiči, kotliči in manjše ponikalnice (Habe, 1971). P. Habič (1969) je območja osamelega krasa v Sloveniji razdelil na 17 enot, I. Gams (1974) pa na 20. Območja osamelega krasa v Sloveniji po I. Gamsu (Gams, 1974): Matajurski kras, Tolminski kras, Šentviškogorski kras, Porezenski kras, Vojskarski kras, Ledinski kras, Škofjeloški kras, Polhograjski kras, Trojanski kras. Osamljeni ali osameli kras? P. Habič (1969, str. 79) je prvi opredelil tip krasa, ki se pojavlja na manjših območjih sredi nekraške okolice in ga označil kot osamljeni kras. Pozneje se je za ta tip krasa začel vse bolj uveljavljati termin osameli kras. Slovenska kraška terminologija navaja oba termina (osameli in osamljeni kras) in opozarja na neenotno pojmovanje. Izraz osamljeni kras je opisna oblika pojava in se sicer pojavlja v literaturi, a ga zaradi neustreznosti Slovenska kraška terminologija ne priporoča. V nadaljevanju bo zaradi enotnosti poimenovanja uporabljen samo termin osameli kras. O obstoju krasa na nekaterih območjih v Slovenskih goricah, Voglajnskem gričevju in Ložniškem gričevju je pisal že A. Melik v knjigi Štajerska s Prekmurjem in Mežiško dolino (1957) in v monografiji Slovenija (1963). Osnovne informacije o pojavljanju krasa v subpanonski Sloveniji je podal I. Gams v knjigah Kras (1974) in Kras v Sloveniji v prostoru in času (2003). V gričevnatem subpanonskem svetu severovzhodne Slovenije se kras najpogosteje pojavlja v otokih na miocenskem litotamnijskem apnencu. Ta apnenec je odpornejši proti mehaničnemu preperevanju, zaradi česar običajno predstavlja višje vzpetine v pokrajini. Pogosto so edini dokaz obstoja krasa na takšnem območju kraški izviri, površinski kraški pojavi pa se pojavljajo le na uravnanem površju (Gams, 1974). O krasu v Voglajnskem gričevju so največ napisali J. Kunaver v članku Nekatere morfološke značilnosti reliefa v nizkem terciarnem svetu med Voglajno in Sotlo in I. Gams, J. Kunaver, F. Lovrenčak ter D. Radinja v članku Prispevek k prirodnogeografski tipologiji pokrajine v porečju Voglajne in zgornje Sotle. Članka sta izšla v zborniku Voglajnsko-Sotelska Slovenija (1974), ki je nastal ob zborovanju slovenskih geografov v Rogaški Slatini. Z osamelim krasom v Halozah se je temeljiteje ukvarjal B. Erhartič (2000). Prvi je o Belojači, pisal R. Gospodarič v članku Belojača, kraška jama v Halozah (1960). O obstoju krasa na tem območju in o jami Belojači je pisal še I. Gams v knjigi Kras (1974) in D. Novak v članku Osameli kras v podravskem delu SR Slovenije (1974). Prav tako kot s krasom v Halozah se je tudi s krasom v Slovenskih goricah do sedaj največ ukvarjal B. Erhartič v seminarski nalogi Osameli kras v Halozah in Slovenskih goricah (2000). O krasu v Slovenskih goricah je pisal še D. Novak v članku Osameli kras v podravskem delu SR Slovenije (1974), omenja pa ga tudi I. Gams v knjigi Kras (1974). O krasu v Ložniškem gričevju je pisal K. Natek v članku Razvoj reliefa in izraba tal v Ložniškem gričevju (1984) in pa M. Hribernik v diplomskem delu z naslovom Kontaktni kras v zahodnem delu Ložniškega gričevja (2005). V Voglajnskem gričevju se vleče pas tortonijskih (miocenskih) apnencev od naselja Ponikva proti vzhodu vse do Rogaške Slatine. Kraški pojavi so najbolj razviti v litotamnijskem apnencu, poleg tega jih zasledimo še v lapornatem šentjurskem apnencu. Na uravnanem površju se pojavljajo vrtače, suhe doline in prečne doline v obliki obviselih dolin (Gams at al., 1974; Kunaver, 1974). Na območju Ponikve, Ponikvice in Okroga je več slepih dolin in osamljenih vzpetin. Površinski kraški pojavi so še bolj izraziti v vzpetem svetu Vodenovega, Sotenskega in Miklavža. Manj izrazito območje krasa je severno od sotočja Mestinjščice in Polžanskega potoka (Kunaver, 1974). Pri naselju Vodenovo je kras tako izrazit, da so morali domačini površje med vrtačam in suhimi dolinami pred obdelavo otrebiti kamenja. Dokaz za to so kamnite groblje, ki sicer na osamelem krasu niso pogoste (Gams at al., 1974). Vrtače, ki se pojavljajo v Voglajnskem gričevju na litotamnijskem apnencu in lapornatem šentjurskem apnencu imajo redko povsem simetrično obliko, večinoma so globoke do 10 metrov, izjemoma do 20 metrov. Največjo gostoto dosežejo vrtače na Vodenovem, kjer jih je tudi največ. V najvišjih delih območja je veliko suhih dolin, a ker zakrasevanje ni potekalo povsod enakomerno se pojavljajo tudi doline, kjer manjše vode tečejo površinsko le občasno. Poleg teh imamo še doline, ki so v zgornjih delih suhe, nižje v dolini se pa pojavi voda (dolina pri Okrogu). Nekatere stranske suhe doline imajo strmec 10° in več, kar je znak za zaostajanje poglabljanja doline v primerjavi z glavno dolino. Zaradi tega so nastale celo posamezne obvisele suhe doline. Pojavljajo se tudi zatrepne doline, na nekaj mestih pa nastajajo plitve slepe doline. Na celotnem območju, kjer se pojavlja litotamnijski apnenec, so pogosti kraški izviri in ponori. Iz zakraselih vzpetin se kraške vode najverjetneje raztekajo centrifugalno na vse strani. Na tem krasu se po mnenju domačinov in poznavalcev pojavljajo tudi posamezne vodoravne in navpične jame (Kunaver, 1974). V Ložniškem gričevju zavzemajo apnenci in dolomiti petino ozemlja, največ je triasnega dachsteinskega apnenca. Triasne kamnine se zaradi intenzivnih tektonskih premikov pojavljajo v različnih nadmorskih višinah. Na stiku med triasnimi kamninami in mlajšimi terciarnimi sedimenti je razvit kontaktni kras (Natek, 1984). Kras se pojavlja na Ponikovski planoti, kjer so apnenci prepleteni z vložki neprepustnih kamnin. Na kontaktih prepustnih in neprepustnih kamnin se pojavlja več suhih in polslepih dolin. O kraških pojavih na tem območju priča tudi ime naselja Ponikva, ki je dobilo ime po ponikalnici, ki tukaj ponikne. Potok Ponkvica, ki izvira v Zgornji Ponikvi, po kratkem toku ponikne južno od vasi, nato pa pride kot Peklenščica ponovno na dan iz jame Pekel na začetku zatrepne doline (Gams, 1974). K. Natek (1984) pojasnjuje nastanek suhih dolin na Ponikovski planoti kot naknadno kraško preoblikovano fluvialno površje. Ko so območje prekrivale nepropustne kamnine, se je v njih izoblikovala površinska rečna mreža, ki danes predstavlja sistem suhih dolin (Natek, 1984). Med Zgornjo in Srednjo Ponikvo ter marofsko suho dolino je nastal zelo razčlenjen kras z veliko manjšimi vrtačami premera 30-40 metrov in globine 2-5 metra. Na tem območju se je s kaško korozijo izoblikovala še obsežna plitva kotanja z uravnanim in zakraselim dnom (Natek, 1984). B. Erhartič je v seminarski nalogi kras na območju Haloz prvi poimenoval kot "kras v Halozah" in ga razdelil na Makolski in Žetalski kras. Makolski kras se pojavlja v debeloskladovitem permskem apnencu, ki predstavlja na vrhu uravnano in zakraselo sleme. Pojavlja se veliko vrtač, matična kamnina pa je večinoma prekrita s prstjo. Na stiku apnenca in peščenega laporja poniknejo trije vodni tokovi, ki se nato pojavijo združeni v jami Belojači. Pojavlja se še več požiralnikov in pa majhen potok, ki odlaga lehnjak, kar pomeni, da je voda bogata s kalcijevim karbonatom. B. Erhartič omenja plitvo kotanjo, ki spominja na kraško polje, a se zaradi majhnosti (10 metrov dolžine) ne more uvrščati med kraška polja. Ima dva dotoka, na dnu kotanje se vidijo njuni meandri, ob vzhodnem robu kotanje pa so številne luknje, ki najbrž opravljajo funkcijo požiralnikov. Na tem območju se nahaja tudi nekaj suhih dolin (Erhartič, 2000). Žetalski kras obsega dve manjši območji sivega debeloskladovitega permskega apnenca, ki gradita višji in vzpeti del vzpetin. Kraški pojavi na tem območju so skromni. Večjih ponorov zaradi vršne lega apnenca ni, prav tako ni izdatnejših kraških izvirov, saj so količine padavin premajhne. Posledično tudi ni večjih jam. Kraško pretakanje vode se pojavlja v skromnem obsegu. Pojavlja se več manjših kotanj. Na goli matični kamnini so na skalah vidni manjši žlebiči in škavnice (Erhartič, 2000). V Slovenskih goricah je kras vezan na litotamnijski apnenec, ki pa se ne pojavlja sklenjeno, ampak na več manjših, med seboj ločenih območjih. Največ ga je med Zgornjim Duplekom in Lenartom, najdemo ga pa še zahodno od Šentilja, v okolici Vranjega hriba, med Jakobskim in Jurovskim Dolom. Apnenec gradi višje dele površja, tako da je kras dvignjen nad okolico in ga preoblikuje večinoma padavinska voda jame (Erhartič, 2000). Po D. Novaku debelina apnenca ne presega 20 metrov, izjema je največje območje apnenca. Prav tako omenjeni avtor navaja, da apnenec ni znatneje zakrasel (Novak, 1974). Da kraških pojavov res skoraj ni mogoče opaziti, je potrdil B. Erhartič. Večinoma prevladujejo podzemni pojavi (manjše votline), na razgaljeni matični osnovi pa ni opaziti izrazitejših mikrokraških oblik. Na stiku apnenca in laporja je nastalo več manjših izvirov. Močneje je litotamnijski apnenec zakrasel le na območju med Zgornjim Duplekom in Lenartom. Ob prelomih je nastalo več grap, katerih potoki imajo kraške izvire. Pojavljajo se še vrtače, ki pogosto sledijo prelomom, suha dolina, izviri in jame (Erhartič, 2000). Na obstoj kraških pojavov na Kozjanskem je opozoril že A. Melik v monografiji Slovenija: geografski opis: »Zakraselega površja (na Kozjanskem, op. S. Š.) je malo, najdemo ga le v pasu litavskega apnenca med Drenskim Rebrom, Zdolami, Križan Vrhom in Podsredo, kjer so nastale vrtače in suhe doline« (Melik, 1963, 28). Kraške pojave na Kozjanskem je prav tako omenjal M. Žagar v članku Kozjansko, gospodarsko-geografska problematika. Opozoril je na pasove odpornejšega litotamnijskega apnenca in na pojavljanje vrtač in suhih dolin v tej kamnini (Žagar, 1967). S kraškimi pojavi na območju Kozjanskega regijskega parka se je do sedaj resneje ukvarjal le R. Gospodarič v okviru izdelave Osnovne speleološke karte Slovenije (Gospodarič, 1977). R. Gospodarič je zapisal, da se »kraški pojavi odražajo v posameznih vrtačah, delno suhih dolinah, v rdeči prsti, potem v izvirih, ki jih je ob litotamnijskem apnencu brez števila in končno v kraških jamah« (Gospodarič, 1977, 31). Kras vzhodno od Kozjega je R. Gospodarič označil za planotasti kras Zdol, Opečnika in Čen sela. Nastal je v litotamnijskem apnencu in se na nekaterih mestih kaže s skalnatim površjem, razčlenjenim z vrtačami, drugje pa ima povsem uravnane predele. Veliko je strmih pobočij, pod katerimi so izviri, v majhne greze sredi gozdov in travnikov izginja nekaj ponikalnic, med njimi ponikalnica Graba, ki se prikaže v vodni jami zatrepne doline Gruske (Gospodarič, 1977). Apnenčeve kamnine so na preučevanem območju obdane z neprepustnimi plastmi, tako da vsako območje teh kamnin predstavlja osameli kras, kjer se lahko razvijejo kraški pojavi. Na karbonatnih kamninah so ponekod vidni kraški pojavi in nekateri od številnih izvirov so kraški. Sicer prevladuje površinska rečna mreža, kraško pretakanje vode se pojavlja le na nekaterih območjih (Gospodarič, 1977). Območja karbonatnih kamnin so v pokrajini dobro vidna, saj apnenec zaradi večje mehanične odpornosti proti preperevanju predstavlja višje dele reliefa. Ohranjen je predvsem v priostrenih grebenih in strukturnih stopnjah (Gospodarič, 1977). Ugotovitev, da so na območjih litotamnijskega apnenca, ki so z vseh strani obdana z nepropustnimi kamninami, dostopne kraške votline zelo redke, je R Gospodarič označil za manj razumljivo. Opozarja, da je proces zakrasevanja glede na ugodno kemično, teksturno in tektonsko sestavo teh apnenčevih kamnin, zelo skromen (Gospodarič, 1977). Jame imajo večje prostore s starejšimi naplavinami, pogoste so tudi zavite, velikokrat neprehodne špranje. Morfologija jam se spreminja na kratke razdalje, pogosti so erozijski profili in pokončni korozijski kamini z gladkimi in nagrbančenimi stenami. Takšne značilnosti jam kažejo na to, da so podzemeljske oblike tesno povezane z neenakomerno petrografsko sestavo litotamnijskih apnencev (Gospodarič, 1977). Znane jame in njihova povezanost z današnjo hidrografijo nam po Gospodarovičevem mnenju nakazujejo, da imamo na obravnavanem območju razmeroma mlade kraške oblike (Gospodarič, 1977). R. Gospodarič opozarja tudi na intenzivno neotektonsko premikanje in na dejstvo, da se je zakrasevanje na obravnavanem območju odvijalo vzporedno s številnimi pretočitvami in erodiranjem sarmatskih in pliocenskih sedimentov, ki so apnenec prekrivali bolj sklenjeno, kot ga prekrivajo danes (Gospodarič, 1977). Posamezni kraški pojavi so omenjeni in opisani v delih, ki so jih izdali v Kozjanskem regijskem parku. V zgibanki Gruska jama je opisana zatrepna dolina Gruske in Puščavnikova jama ter jama Gruska-izvir (Goršak, Kunst, Ploštajner, 2005). V zgibanki Pot k izviru Trebčice je predstavljen slikovit kraški izvir Trebčice izpod nekaj deset metrov visoke stene (Golež, Goršak, Rožman, 2001). V katalogu Pokrajina mnogih obrazov so omenjeni kraški pojavi, kot so kraške jame in brezna ter izviri (Zidar, 2002). Prav tako lahko zasledimo omembe in fotografije nekaterih kraških pojavov (vhod v Pustišekovo polšno in kapnik v njej, vrtačo na Stari sveti gori in požiralnik na Gorjanah) v knjižici Odmaknjena bližina (Ciglenečki at al., 2002). Na obravnavano ozemlje segajo vzhodni odrastki savskih gub iz starejših kamnin, ki postopno potonejo pod terciarne kamnine, nastale s sedimentacijo v Panonskem morju. Med antiklinalami, v katerih prevladujejo triasne kamnine, so nagubane oligocenske, miocenske in pliocenske karbonatne in klastične plasti. Slemenitev poteka od zahoda proti vzhodu, kjer se gube začnejo počasi obračati proti severovzhodu. Osnovna nagubana zgradba območja je dodatno tektonsko razkosana z več prelomi v smeri V-Z, SZ-JV in S-J. To se kaže v morfologiji pokrajine in posledično v kraških pojavih. Litotamnijski apnenci so zaradi različne nagnjenosti plasti nekje bolj, drugje pa manj razgaljeni (Gospodarič, 1977). »Paleografski razvoj vzhodne Slovenije je potekal v odvisnosti od transgresij in regresij Panonskega morja na mezozojsko podlago Pohorja, zahodnih Karavank in Posavskih gub, pri čemer so se sedimentirale pretežno klastične, a manj karbonatne kamnine, ki so primernejše za zakrasevanje« (Gospodarič, 1977, 27). Najstarejše kamnine na obravnavanem območju so permske in karbonske starosti. Obravnavano ozemlje je takrat prekrivalo plitvo morje, v katerem so nastajali karbonski in permski sedimenti. Predstavljajo jih skrilavi glinovec, meljevec, kremenov peščenjak in konglomerat, ki se pojavljajo v manjšem obsegu na območju Orlice (Aničić, Juriša, 1985). V spodnjem triasu se je morje na širšem preučevanem območju poglobilo, pri čemer je nastala karbonatna platforma. Na njej so nastajali sljudni peščenjaki, skrilavi glinovci in oolitni apnenci. V srednjem triasu so se na karbonatni plošči v plitvem morju odlagali apnenec, dolomit in dolomitni lapor. Večina apnenca je bila pozneje diagenetsko spremenjenega v dolomit (Aničić, Juriša, 1985). Na območju Posavskih gub je zaradi tektonskih gibanj nastal globokomorski jarek (t.i. Slovenski jarek), v katerem so v srednjem triasu nastajali sedimenti, značilni za geosinklinalno sedimentacijsko okolje. Nastale so plasti ploščastega apnenca, skrilavega glinovca, peščenjaka, tanke plasti roženca in vulkanske kamnine. V zgornjem triasu se je sedimentacija ponovno odvijala na karbonatni platformi, nastajal je masiven apnenec, ki je bil kasneje večinoma spremenjen v dolomit, in dachsteinski apnenec (Aničić, Juriša, 1985). Kamnine iz triasa so na obravnavanem območju zelo pogoste in se nahajajo na več ločenih območjih. Prevladuje masiven zrnat dolomit, vmes se pojavljajo še skrilavi glinovci, peščenjaki, dachsteinski apnenci, roženci, tufi, dolomitne breče, apnenci z roženci, spilitiziran diabaz in tuf (Aničić, Juriša, 1985). Največje sklenjeno območje spodnjetriasnih kamnin poteka od zahodne do vzhodne meje Kozjanskega regijskega parka, in sicer od severnega pobočja Drenovca čez Orlico do Zelenjaka. Kamnine te starosti prevladujejo še v hribovju južno od Lesičnega - v masivu Vetrnika, pojavijo se tudi jugovzhodno od Kozjega in na Olimski gori, kjer prevladujeta masiven zrnat dolomit in masiven apnenec (Aničić, Juriša, 1985). Zgornja jura in spodnja kreda sta zastopani z majhno zaplato apnenca in pisanega lapornatega apnenca z roženci, ki se nahaja na jugozahodnem delu Orlice (Aničić, Juriša, 1985). Kredne plasti imajo značaj flišnih sedimentov. Zastopane so s skrilavim glinovcem, v manjši meri se pojavljajo še kalkarenit z rožencem, lapor in apnenčeva breča. Najdemo jih na območju Drenovca, ob južnih pobočjih Orlice in na Vetrniku (Aničić, Juriša, 1985). V zgornji kredi se je morje umaknilo iz širšega proučevanega območja, a ga je v eocenu ponovno preplavilo. Sedimentacija se je nadaljevala v oligocen, v katerem so na obravnavanem območju nastali apnenčevo-dolomitni konglomerati in breča, ki se na površju nahajajo na majhnem območju okrog Tolstega vrha in Božičnega vrha (Aničić, Juriša, 1985). Transgresija morja se je nadaljevala v zgornji oligocen in spodnji miocen. V morju se je odlagal pesek, ki se je pozneje spremenil v peščenjak, peščeno glino, peščen lapor ali glinovec. Te plasti se v manjšem obsegu nahajajo pri Pilštanju, vzhodno od Kozjega in med Podsredo in Trebčami (Aničić, Juriša, 1985). V spodnjem miocenu se je okrepila tektonika, kar je povzročilo gubanje oligocenskih in spodnjemiocenskih sedimentov ter dvigovanje mezozojskih kamnin ob prelomih. Nastale so tektonske strukture, ki imajo večinoma smer vzhod-zahod. V srednjem miocenu so bile nagubane še do tedaj odložene miocenske plasti (Aničić, Juriša, 1985). Morje je ponovno preplavilo obravnavano območje, kjer so se sedimenti odložili transgresivno na triasne in druge terciarne usedline. Nastal je litotamnijski apnenec, ki se nahaja na temenih antiklinalnih struktur in na narivnih robovih. »Litotamnijski apnenec je biogena kamnina kopučaste teksture. Ponekod med kopučami vsebuje prodnike kremena. Barve je v glavnem sive in svetlo sive« (Aničić, Juriša, 1985, 36). Nahaja se v gričevju, ki poteka vzhodno od Lesičnega do Kozjega, kjer se pas litotamnijskega apnenca zoži in se nadaljuje v gričevje na območju Dekmance in Trebč. Pojavlja se še zahodno in jugozahodno od Podsrede, na Bizeljskem, na Orlici in v dolini južno od Drenovca (Aničić, Juriša, 1985). V zgornjem miocenu se je morje začelo umikati in nastopila je brakična sedimentacija. Iz tega obdobja najdemo na obravnavanem območju glinen lapor, lapornat apnenec, peščen lapor ter peščenjak. Te kamnine najdemo na severovzhodnem delu Kozjanskega regijskega parka in ob južnem vznožju Orlice ter na Bizeljskem (Aničić, Juriša, 1985). V spodnjem pliocenu je potekala le še sladkovodna sedimentacija, na obravnavanem območju so nastajali prod, pesek in glina. Ko se je morje dokončno umaknilo, se je sedimentacija končala. Zaradi nove (rodanske) tektonske faze so se neogeni sedimenti nekoliko nagubali. Pliocenske sedimente najdemo na skrajnem južnem in jugovzhodnem delu proučevanega območja, to je južno od Bizeljskega ter južno od Pišec. Majhna zaplata teh kamnin se nahaja še južno od Bistrice ob Sotli (Aničić, Juriša, 1985). Konec pliocena in v začetku pleistocena so nastali diagonalno potekajoči prelomi, še danes pa so aktivni prelomi v smeri sever-jug in vzhod-zahod (Aničić, Juriša, 1985). Rečne naplavine iz holocena se nahajajo ob rekah in potokih, največ jih je ob Sotli in Bistrici. Severno od Bistrice ob Sotli najdemo na desnem bregu Sotle ohranjen en terasni nivo v višini 190 metrov, kar je 15 metrov nad dolino Sotle. Iz holocena imamo še pobočni grušč na jugozahodnem pobočju Orlice in deluvij na levem bregu Bistrice, od Pilštanja do Kozjega (Aničić, Juriša, 1985). »V slovenski geološki literaturi se za terciarni apnenčev peščenjak oziroma apnenec uporabljata v praksi dva izraza – litotamnijski apnenec in litavski apnenec. Prvi izraz je za kamnino privzet zaradi številnih litotamnijskih alg, ki kamnino sestavljajo, drugi izraz pa je prevzet po Litavskem gričevju (slovensko ime za Leithagebirge pri Dunaju), kjer se pojavljajo badenijske plasti s podobnim razvojem kot v vzhodni Sloveniji« (Aničić, Ogorelec, 1994/95, 227). Litotamnijski apnenec je miocenska (badenijska) apnena usedlina, nastala z biokemičnimi procesi (Geologija : usedline, 2007). Litotamnijski apnenec je po nastanku grebenska tvorba, ki se je odlagala v plitvem Panonskem morju, v katerega so reke v istem času nanašale prod, pesek in gline, iz katerih so nastajali enako stari konglomerati, peščenjaki in laporji (Aničić, Juriša, 1985). Tvorijo ga alge Lithotamnium sp., ki so v tem apnencu pogosto tako številne, da so kamninotvorne (Aničić, Ogorelec, 1994/95). Poleg gomoljev litotamnij ga sestavljajo še školjčne lupine, hišice polžev, koral ter drugih grebenskih organizmov. Kamnina takšne sestave je precej luknjičasta in ima veliko primarno poroznost. Ponekod lahko najdemo med kopučami litotamnij prodnike kremena in peščenjaka ali zrna magmatskih in metamorfnih kamnin. Vezivo je večinoma kalcitno, občasno lahko opazimo primesi gline in dolomita (Aničić, 1990). Litotamnijski apnenec je bele, svetlo sive ali rumeno sive barve in je zelo porozen. Delež CaCO3 v kamnina znaša 93 % (Šikić, Basch, Šimunić, 1979). »Litotamnijski apnenec na Kozjanskem je najpogosteje debeloplastnat do masiven z različno zrnavostjo in deležem organskih skeletov. Pogosto vsebuje večjo ali manjšo količino dentritičnih zrn, predvsem kremena« (Aničić, Ogorelec, 1994/95, 225-226). Litotamnijski apnenec je manj prevotljen kot ostali apnenci, kar onemogoča nastajanje večjih podzemnih kraških geomorfnih oblik. Zaradi neizrazite plastovitosti in majhne pretrtosti naj bi bilo na litotamnijskem apnencu zakraselo predvsem površje, medtem ko naj bi padavine v notranjost težko pronicale (Habič at al., 1978). Po odložitvi litotamnijskih apnencev je bilo neotektonsko gibanje zelo intenzivno, saj so na primer litotamnijski apnenci na Bohorju v nadmorski višini 780 m, gradijo nivoje na 400500 metrih, najdemo jih pa tudi na obrobju dolin v nadmorski višini 200-300 metrov (Habič at al., 1978). Glavne prelomne cone na območju litotamnijskega apnenca so v smeri SZ-JV, prečno na njih pa se pojavljajo krajši prelomi v smereh V-Z, SV-JZ in S-J. Lapornat apnenec je plitvomorski sediment iz badenijskega obdobja srednjega miocena. Pojavlja se na več mestih na Kozjanskem ter v Voglajnskem gričevju severno od Šentjurja, kjer je na geološki karti Celje označen kot lapornat šentjurski apnenec. Zanj so značilne številne foraminifere in zelo drobna poroznost. Na površini je rumenkaste barve, svež pa je pogosto siv. Lapornat apnenec je večinoma skladovit, v njegovih plasteh lahko opazimo na površini kroglasto krojitev. Ta apnenec je zelo čist in ne vsebuje odlomkov litotamnij ali drugih grebenskih organizmov. V literaturi je za lapornat apnenec na širšem preučevanem območju zaslediti še druga poimenovanja. Pogosto se omenja kot peščen lapor, šentjurski mikritni apnenec, šentjurski apnenec ali lapornat šentjurski apnenec (Aničić at al., 2002; Buser, 1979). V Kozjanskem regijskem parku se lapornat apnenec pojavlja na območju Gorjan med Podsredo in Koprivnico (zahodno od Podsrede) in na več ločenih mestih na vzhodni strani območja iz litotamnijskega apnenca med Pilštanjem in Podsredo, to je na območju Trebč, Dekmance, Lastniča in med Gubnim (severovzhodno od Pilštanja) ter Zečami pri Bučah (jugovzhodno od Pilštanja). Na omenjenem območju se poleg lapornatega apnenca pojavljajo še apneni in peščeni laporji (slika 11). Dolomit iz spodnjega triasa najdemo na več območjih v hribovju Orlice, največ ga je v širši okolici Osredka pri Podsredi in na Tisovcu nad dolino Bistrice. Je rumeno sive barve, ponekod pa je rožnat. Večinoma je plastovit, ob prelomih je zdrobljen (Aničić, 1990). Iz srednjega triasa (anizij) se prav tako na območju Orlice (severno od Osredka pri Podsredi in južno od Kunšperka) pojavlja srednjezrnati dolomit, ki je sive do temno sive barve (Aničić, 1990). Na območju Kozjanskega regijskega parka imamo še masivni dolomit iz srednjega triasa (ladinij), ki je najbolj razširjena kamnina na Orlici. Nahaja se na severnem, južnem in jugovzhodnem pobočju hribovja Orlice. Najdemo ga še na Vetrniku in v hribovju jugovzhodno od Kozjega. Ta dolomit je masiven, strukturo ima srednje- do debelozrnato. Nastal je kot sediment plitvomorskega okolja in je sive, svetlo sive ali bele barve. Masivni dolomit ponekod prehaja v skladovitega (Aničić, 1990). Na območju Kozjanskega regijskega parka lahko glede na poznavanje kamninske podlage pričakujemo kraške pojave v litotamnijskem apnencu, dolomitu in v lapornatih apnencih. Kraški pojavi so najbolj razviti na miocenskem litotamnijskem apnencu, ki se pojavlja na dobri osmini ozemlja parka (26 km2). Najdemo ga v gričevju vzhodno od Lesičnega in Kozjega, na območju Dekmance, pri Podsredi in v okolici Trebč. V manjšem obsegu se nahaja še na Bizeljskem, na Orlici ter med Zgornjo Pohanco in Pavlovo vasjo na južni strani Orlice. Od kraških oblik se najpogosteje pojavljajo vrtače, jame, izviri, ponori, ponikalnice, slepe doline in zatrepne doline. Pojavljajo se še suhe doline in mikrokraške oblike. Lociranje številnih kraških oblik, ki bodo opisane v naslednjih poglavjih, bo lažje s pomočjo pregledne karta Kozjanskega regijskega parka, ki se nahaja na strani 157. »Vrtača je depresijska oblika, navadno globoka več metrov in je bolj široka kot globoka« (Slovenska kraška terminologija, 1973, 29). Na gostoto, razporeditev, nastanek in obliko vrtač vplivajo lastnosti kamnine in relief z nakloni. Manjše kot so vrtače, večja je lahko njihova teoretična gostota. Na dolomitih navadno ni vrtač, na apnencih pa so zelo pogoste. Na splošno velja, da je vrtač največ na apneniških terasah, prekritih s tanko preperelino, najmanj pa jih je na strmih pobočjih. Naklon pobočij in gostota vrtač sta obratno sorazmerna (Gams, 2003). Vrtače na obravnavanem območju so nastale s korozijskim poglabljanjem površja na litotamnijskem apnencu, dolomitu ali na lapornatem apnencu. Nastale so z raztapljanjem in odnašanjem karbonatov iz dna vrtače, kjer je kamnina bolj razpokana, kar omogoča koncentriran vodni odtok ter posledično hitrejše poglabljanje dna kot pobočij vrtače (Gams, 2003). »Po dosedanjem poznavanju slovenskega krasa je gostota vrtač izjemna, če je vrtač nad 150, značilna pri 150–100, velika pri 100–50, srednja pri 50–15, majhna od 5–15 in neznatna pod 5 na km2« (Gams, 1974, 148). Na celotnem območju Kozjanskega regijskega parka sem ugotovila 244 vrtač, od tega jih je 76 % na litotamnijskem apnencu. V povprečju znaša gostota vrtač na litotamnijskem apnencu približno 7,2 vrtač na km2, kar je po Gamsu (1974) majhna gostota. Vrtače se pojavljajo še na triasnem dolomitu in na miocenskih lapornatih apnencih. Vrtače na območju karbonatnih kamnin niso enakomerno razporejene, pač pa so na nekaterih mestih izrazito zgoščene, drugje pa se skoraj ne pojavljajo (slika 13). Območje litotamnijskega apnenca, ki se vleče od Pilštanja preko Zdol pri Kozjem do Trebč in Podsrede ter se potem nadaljuje zahodno od Podsrede na Gorjanah, meri okoli 15,5 km2, na njem pa je 153 vrtač, kar pomeni, da je gostota vrtač na tem območju 10 vrtač na km2. Zgostitve vrtač na litotamnijskem apnencu (slika 13) najdemo v pasu, ki se začne severno od Kozjega pri Zg. Zdolah in poteka v smeri od SZ proti JV preko Krn Vrha, Kopinje Loke, Križan Vrha in Bojnega Vrha do Trebč in Podsrede. Pri Podsredi se pas apnenca za 500 metrov prekine, nato pa se več vrtač ponovno pojavi zahodno od Podsrede, in sicer severno in južno od Gorjan v dveh ločenih pasovih litotamnijskega apnenca. Znotraj omenjenega območja imamo najvišjo gostoto vrtač na 1 km velikem območju med Kopinjo Loko in Čejnselami, kjer je 32 vrtač. Manjše območje zgostitve vrtač na litotamnijskem apnencu najdemo še na Bizeljskem, kjer je na manj kot 1 km2 površine 19 vrtač. Na ostalem površju v litotamnijskem apnencu na Bizeljskem se vrtače skoraj ne pojavljajo več. Na majhnem območju imamo torej srednjo gostoto vrtač, ki pa ob upoštevanju celotnega območja litotamnijskega apnenca na Bizeljskem pade na majhno. Posamezne vrtače na litotamnijskem apnencu najdemo tudi izven navedenih območij npr. severno od Zdol, pri Pavlovi vasi in na območju Orlice. Gostota vrtač na teh območjih je po Gamsu (1974) neznatna. Na triasnih dolomitih je 32 vrtač, ki so razpršene na več območjih pojavljanja dolomita na Orlici (npr. Veliki Trobojnik in SV ter JZ od Osredka pri Podsredi) in na dolomitnem območju jugovzhodno od Kozjega (Pirhov breg). Večinoma jih najdemo na vrhovih hribov. Njihova gostota je neznatna. Na lapornatem apnencu je 27 vrtač. Največ (16 na 2 km2) jih je na območju Gorjan, zahodno od Podsrede. Kaj vpliva na razporeditev in gostoto vrtač? Na razporeditev in gostoto vrtač imajo velik vpliv relief in lastnosti kamnine. Relief je lahko za vrtače omejitveni dejavnik, saj te na prestrmem površju ne morejo nastajati (Gams, 2003). Vrtače se na obravnavanem ozemlju pojavljajo od nadmorske višine 225 metrov in vse do 690 metrov nadmorske višine. Vrtače, ki se pojavljajo na najvišjih predelih, so v dolomitu. Največ vrtač je med 350–400 metri nadmorske višine (42 %). V 100-metrskem razredu med 350 in 450 metri je kar 76 % vrtač, kar je posledica predvsem tega, da je največ površja v kraških kamninah ravno v teh višinah. Na litotamnijskem apnencu in v dolomitu se vrtače najpogosteje pojavljajo med 350 in 450 metri, v lapornatem apnencu pa med 350 in 400 metri. Vzrok za takšno razporeditev vrtač glede na nadmorske višine je predvsem v tem, da je večina obravnavanega površja v teh nadmorskih višinah. Tretjina površja v Kozjanskem regijskem parku ima naklon med 5 in 10 stopinj (preglednica 2), četrtina površja pa med 10 in 15 stopinj. Ravnega površja z naklonom do 5 stopinj je približno 16 %, strmin z nakloni nad 15 stopinj pa je malo manj kot 27 % (Državna topografska karta 1:25.000). Na območju litotamnijskega apnenca je severno od Kozjega več vrtač na položnejšem pobočju (6,5°) hriba Reber in na uravnavi na vrhu hriba Polana. Dva kilometra severneje od Kozjega pa se v neposredni bližini izvira Gruske (str. 45) nahajajo štiri vrtače na površju z minimalnim naklonom. Vrtače se ne pojavljajo na litotamnijskem apnencu na območju, ki se začne severno od Lesičnega in se vleče preko Vine gore (nad Pilštanjem) do Zdol (severno od Kozjega). Na tem območju je zelo razgibano gričevnato površje. Nakloni na strmejših pobočjih presegajo 20°, sicer pa se gibajo od 10–13°, kar ni ugodno za razvoj vrtač. V okolici Trebč (Olimska gora, Bojni Vrh) in Dekmance (Kopinja Loka) se vrtače nahajajo na uravnanem planotastem območju in na položnejših (vzhodnih) pobočjih hribov. Na zahodnih pobočjih hribov, kjer so strmine večje in se pojavi meja med apnencem in dolomitom, ni vrtač. Vzhodna pobočja, kjer se pojavljajo vrtače, izjemoma za malo presežejo 10° naklona (Olimska gora), sicer so nakloni manjši. Na Gorjanah, zahodno od Podsrede, imamo vrtače v litotamnijskem apnencu na vrhu slemena. Zahodno od Gorjan se vrtače ne pojavljajo več, nakloni tam presegajo 18°. Južno od Gorjan, na Dobravi, se nahaja nekaj vrtač na pobočju hriba, ki tam, kjer so vrtače, ne presega naklona 8°. Kjer so večje strmine, vrtač ni. Na Bizeljskem se vrtače pojavljajo na pobočjih z naklonom do 7° in pa na vrhovih gričev. Sicer pa na razgibanem gričevnatem površju nakloni presegajo 15°, kar onemogoča nastanek vrtač. V ozkem pasu litotamnijskega apnenca med Zgornjo Pohanco in Pavlovo vasjo na južni strani Orlice se vrtače skoraj ne pojavljajo zaradi prevelikih naklonov, saj je tam apnenčasto območje z več potoki razkosano na manjše dele. S tem so nastale ozke doline s strmimi pobočji, uravnanega površja med dolinami pa je malo. Na dolomitu se posamične vrtače pojavljajo le na vrhovih hribov, na lapornatih apnencih pa najdemo vrtače na manj strmih pobočjih. Že v uvodnem delu tega podpoglavja smo ugotovili, da se na območju Kozjanskega regijskega parka vrtače najpogosteje pojavljajo na litotamnijskih apnencih, medtem ko so na drugih karbonatnih kamninah (lapornatih apnencih in na dolomitih) redkejše. Kamnina s svojimi lastnostmi (delež CaCO3 in razpokanost, pretrtost kamnine) torej vpliva na nastanek in pojavljanje vrtač. Na podlagi razporeditve vrtač in prelomov po obravnavanem območju lahko vidimo, da se vrtače pojavljajo tako neposredno ob prelomih, kot tudi vstran od njih. Ob enem prelomu najdemo niz več vrtač (str. 108), na splošno pa pojavljanje vrtač ni pogojeno s prelomi. Imajo pa prelomi najverjetneje vpliv na velikost vrtač, saj se večje vrtače pogosteje pojavljajo ob prelomih. Najgloblje in največje vrtače v litotamnijskem apnencu se pojavljajo na uravnanem planotastem območju med Dekmanco in Trebčami. Na pobočjih so vrtače manjše. V lapornatem apnencu najdemo nekaj večjih vrtač zahodno od Podsrede. V dolomitu se večje vrtače ne pojavljajo skupaj, pač pa se na ločenih območjih pojavi kakšna vrtača večjih dimenzij (npr. na Velikem Trobojniku na Orlici ali na Pirhovem bregu jugovzhodno od Kozjega). Pojavljajo se simetrične vrtače z obodom v obliki kroga in pa vrtače zelo nesimetričnih oblik, pri katerih je daljša os vrtače dvakrat daljše od krajše. Gams glede na obliko prečnega profila loči skledaste, lijakaste, vodnjakaste in kotlaste vrtače (Gams, 2003). Na obravnavanem območju prevladujejo skledaste vrtače (slika 14). Občasno imamo v večjih primarnih vrtačah še manjše, sekundarne vrtače (slika 15). Pojavljajo se tudi »večkratne« (dvojne, trojne) vrtače, pri katerih je več vrtač zraščenih skupaj in imajo dno na skoraj enaki višini ter skupen obod (slika 15). Med njimi je običajno nižji obod, ki ločuje posamezne vrtače. Vrtače imajo na obravnavanem območju redko simetrično obliko, pogosto so razpotegnjene v eno smer in nimajo celotnega oboda v isti nadmorski višini. Na pobočjih hribov se pojavljajo vrtače, ki imajo spodnji rob izrazito nižji od zgornjega in pa odprte vrtače, pri katerih je kotanja na spodnjem robu odprta (Gams, 2003). Na pobočju Dobrave (500 metrov JZ od Podsrede oziroma vzpetina JV in V od Pokleka pri Podsredi) imamo dva niza treh in štirih vrtač, ki si sledijo po pobočju navzdol. Pobočja vrtač, ki se zajedajo v pobočje hriba, so v ekstremnih primerih do 15 metrov višja od spodnjih robov vrtač, ki so pri nekaterih vrtačah odprti. Spodnji robovi vrtač predstavljajo zgornji rob nižje ležeče vrtače. Vrtače po pobočju navzdol v smeri JZ-SV prehajajo ena v drugo in postajajo vedno plitvejše. Razlika v nadmorski višini dnov vrtač zahodnega niza znaša 25 metrov, vzhodnega pa 23 metrov. Podoben niz treh vrtač, ki prehajajo ena v drugo, s tem da imajo vmes nižje obode, najdemo še na lapornatem apnencu zahodno od Podsrede (Železno–Gorjane). Niz vrtač se nadaljuje v kotanjo s požiralnikom (slika 17c), v kateri zastaja voda ob večjih količinah padavin in nato postopno odteče v požiralnik. Pobočja vrtač so zelo redko simetrična. Pri večjih vrtačah je običajno del pobočja strmejši kot ostalo pobočje. Manjše vrtače, nastale na ravnem površju, imajo bolj simetrična pobočja, saj je na manjšem območju manj možnosti, da pride do razlik v kamnini, ki lahko povzročijo razlike v morfologiji pobočij vrtač. Na območju Gorjan pri Podsredi imamo na litotamnijskem apnencu vrtačo, ki ima v dnu požiralnik. Požiralnik je zadelan z odpadnim materialom in odpadki. Vrtača meri v premeru približno okoli 10 metrov in je simetrične oblike. Manjše vrtače imajo dno večinoma ravno dno, medtem ko imajo večje vrtače neravna dna, ki visijo v eno smer ali pa so razčlenjena. V nekaterih, predvsem večjih vrtačah, je na strmejših pobočjih opaziti izdanke matične kamnine, ki gledajo na površje. Na litotamnijskem apnencu je prsti na skladnih pobočjih in na ravnini precej v primerjavi z ostalimi apnenci v Sloveniji. Na neskladnih, strmih pobočjih je prsti manj, pogosto se pojavljajo na površju izdanki matične kamnine. Prst je po pobočjih vrtač plitvejša kot na dnu, prepletata se rjava pokarbonatna prst in rendzina. Na nekaterih mestih lahko najdemo tudi rdeče prsti. Kjer so vrtače obdelane, lahko vidimo, da je v prsti precej delcev matične kamnine. V vrtačah na dolomitu se pojavlja plitva rjava prst (rendzina), ki na nekaterih mestih dosega komaj nekaj centimetrov debeline. Delci matične podlage se pojavljajo v orani prsti na dnu vrtač, na nekaterih mestih najdemo kupe kamenja, ki so ga prebivalci iztrebili iz njiv. Na lapornatih apnencih imamo v vrtačah rjavo pokarbonatno prst, ki je globlja v primerjavi s prej navedenimi prstmi. Prevladujejo vrtače, ki so poraščene z gozdom in pa vrtače, v katerih so travniki. Nekaj je delanih vrtač in pa vrtač, ki so bile nekoč delane, danes pa so v zaraščanju. Nekatere vrtače na obravnavanem območju so delane in imajo posledično antropogeno izravnano dno ali pa spremenjena pobočja. V teh vrtačah je spremenjena še naravna vegetacija, ki so jo nadomestile kulturne rastline. Nekaj vrtač je pogozdenih s smrekovim gozdom. Ob pobočjih vrtač ali pa ob kolovozih je še posebej pogosto na območju med Zdolami (severno od Kozjega) in Trebčami opaziti kupe kamenja, ki so ga kmetje iztrebili iz njiv. Kamenje se pojavlja v kupu ali pa v vrsti. V zid zloženo kamenje se skoraj ne pojavlja. Edino v zid zloženo kamenje se nahaja na pobočju vzpetine na južni strani Orlice med Sopotami in Silovcem (severno od Sromelj), 200 metrov južno od Ajdove jame (str 130). Na obravnavanem območju imamo nekaj vrtač, ki se že na prvi pogled razlikujejo od ostalih, saj se pod preperelino, ki je nastala na pobočjih vrtač, v kanalih pretaka voda. Običajno voda ne doseže dna in dokončno ponikne v kraško podzemlje nekje na pobočju vrtače. Pri eni vrtači pa je ta voda na dnu izoblikovala sistem erozijskih jarkov in požiralnikov. 1. Vrtača pod Križan vrhom Ta vrtača se nahaja na litotamnijskem apnencu na južni strani hriba Križan vrh (JZ od Dekmance). Nastala je ob prelomu, ki ima smer SZ-JV . Je skoraj pravilne okrogle oblike in meri v globino okoli 15 metrov (slike 22-25). Na vzhodni in severovzhodni strani ter na dnu je vrtača pogozdena s smrekami, na zahodni strani je njiva, ostalo površje porašča travnik. Na nekoliko strmejši severni strani je opaziti večje izdanke litotamnijskega apnenca na površju. Nekaj se jih je odkrušilo in skotalilo na dno vrtače. Voda se v vrtačo steka po pobočjih pod preperelino, prvič pa se pokaže na površju šele 40 metrov pred dnom vrtače. Voda nato nekaj metrov teče po površju, potem pa zopet ponikne. Na površju se za nekaj metrov pojavi še nekajkrat. Na dnu vrtače je veliko erozijskih jarkov, ki jih je naredila voda ob prestavljanju svojega toka, in veliko požiralnikov. Nekateri od njih so še aktivni, drugi pa so nekaj metrov nad dnom vrtače in ne opravljajo več svoje funkcije. Ker ima litotamnijski apnenec drugačno sestavo kot apnenci na območju dinarskega krasa, ostane po koroziji več netopnega ostanka, ki je osnova za nastanek prepereline. Na območjih, kjer je litotamnijski apnenec še posebej bogat z nekarbonatnimi primesmi in kjer površje ni preveč strmo, imamo tudi več kot meter debelo plast prsti, po kateri se lahko v kanalih pretaka voda. Na območju med Križan vrhom in Olimsko goro (severovzhodno od Podsrede) imamo nekaj vrtač, v katerih se voda po pobočjih pretaka koncentrirano skozi preperelino v kanalih. Kanali so na več mestih od zgoraj odprti, tako da je možno videti tok vode. Voda na koncu ponikne vertikalno v tla, še preden doseže kanal dno vrtače (izjema je vrtača pri Križan vrhu, ki je opisana pod točko 1). Na dnu ni opaziti nikakršnih erozijskih oblik. Slovenska kraška terminologija opredeljuje kontaktni kras kot »kras na stičišču prepustnih in vodno neprepustnih kamnin« (Slovenska kraška terminologija, 1973, 15). Na območju stika kraških in nekraških kamnin lahko nastanejo različne kraške oblike. Od dotoka vode ter njenega naplavljanja in erozijske moči je odvisno, katere kraške oblike se razvijejo (Gams, 2003). Na kontaktnem krasu se lahko razvijejo naslednje kraške oblike: slepe doline, zatrepne doline, kraške doline, kraški ravniki, izviri, ponori in ponikalnice. Na območju Kozjanskega regijskega parka se kontaktni kras pojavlja na stiku litotamnijskega apnenca z vododržnimi miocenskimi sedimenti (lapor, lapornat apnenec, (apnenčev) peščenjak), na stiku litotamnijskega apnenca s krednimi skrilavimi glinovci ali s triasnimi dolomiti. Oblike kontaktnega krasa zasledimo še na stiku med triasnim dolomitom in krednimi skrilavimi glinovci. Najpogostejše oblike kontaktnega krasa na obravnavanem območju so zatrepne doline, ki se začnejo s kraškim izvirom pod strmo steno (zatrepom). Zatrepne doline so tako navzgor zaprte, navzdol pa se nadaljujejo ob potoku (Gams, 2003). Slepe doline so nastale ob prehodu tekoče vode iz nepropustne kamnine na apnenec, kjer voda ponikne, dolina pa se konča (Gams, 2003). Zatrepne doline so nastale na stiku litotamnijskega apnenca z drugimi miocenskimi in oligo-miocenskimi sedimenti in sledijo kontaktu kamnin vse od zatrepne doline Gruska (severno od Kozjega) do Podsrede. Severno od zatrepne doline Gruske se zatrepne doline ob stiku različno vodoprepustnih kamnin ne pojavljajo. Zatrepne doline se na obravnavanem območju med seboj razlikujejo po obliki zatrepa. Nekatere zatrepne doline se začnejo z izvirom pod skalno steno, zatrepe drugih dolin pa predstavljajo manj strma polkrožna pobočja z izviri ob vznožju pobočja. Največja in najizrazitejša zatrepna dolina na obravnavanem območju se nahaja 2 km severno od Kozjega. Zatrep doline predstavlja navpična stena iz litotamnijskega apnenca, visoka okoli 30 metrov. Izpod te stene izvira potok Gruska, ki teče na vzhod proti Buči. Potok Gruska izvira iz 25 metrov dolge jame (str. 125). Vodo dobiva najverjetneje iz požiralnika, ki se nahaja 200 metrov jugozahodno od izvira. V ta požiralnik po 400 metrih toka izginja ponikalnica Gabra in s tem ustvari majhno slepo dolino. Ob dolgotrajni suši izvir presahne. Poleg jame Gruska-izvir (str. 125) se v pobočjih te zatrepne doline nahajajo še Kodrinovo brezno (str. 125), Kodrinova jama (str. 126) in Puščavnikova jama-Gruska jama (str. 124). V pobočju doline je opaziti več majhnih izvirov, ki so aktivni le, ko je dovolj vode. Ti izviri se napajajo z vodo iz apnenčastih gričev ob dolini Gruske. Severovzhodno od glavnega izvira lahko tudi na sliki 28 opazimo še en dolinski zatrep. Tam voda izvira le občasno in še to v majhnih količinah, saj so sledi vodnega toka komaj zaznavne. Možno je, da je bil v preteklosti ta izvir močnejši, saj bi sicer težko nastala tako izrazita reliefna oblika (zatrep). Do pred nekaj leti so to zatrepno dolino uporabljali kot divje odlagališče odpadkov. Zatrepna dolina je bila dolina do polovice zasuta z odpadki, njeno čiščenje pa je potekalo več nekaj let (Goršak, Kunst, Ploštajner, 2005). V kotanji s premerom okoli 5 metrov JZ od izvira Gruske (sliki 27 in 30) se nahajata dva požiralnika. V preteklosti naj bi bil samo eden, kasneje pa se je po besedah domačinov pojavil še drugi. Po obodu osnovne kotanje in naplavini v njej lahko sklepamo, da ob visoki vodi voda v kotanji zastaja. V požiralnik izginja ponikalnica Gabra, ki izvira v izviru 420 metrov južno od požiralnika (slika 27). Na območju izvira Gabre je močvirno, izvira iz enega glavnega izvira, ki je antropogeno spremenjen, okrog njega pa še na več mestih mezi voda iz tal. Dolina Gabre poteka po prelomu v smeri S-J, tako da je razlog za površinsko pretakanje vode manj prepustna cona kamnine, ki se je ustvarila ob prelomu. Zaradi zdrobljenosti kamnin je omogočen nadzemni vodni tok. Gabra izgine pod 15 metrom visokim obodom in s tem ustvari majhno slepo dolino. Voda pride verjetno ponovno na površje v izviru Gruska. Zatrepna dolina Globoko se nahaja pri naselju Brezovec pri Polju, 2,5 km severovzhodno od Kozjega (slika 31). Nastala je nastala na stiku litotamnijskega apnenca in miocenskega laporja. Njena dolžina znaša 450 metrov, zatrep je visok okoli 20 metrov. V zgornjem delu je dolina ozka in ima strma pobočja, nižje v laporju se pa začne dolina odpirati. V zgornjem delu je dolina suha, pod zatrepom je nekaj suhih erozijskih jarkov in požiralnik. Ob višjih vodah voda tam še teče v bližnji manjši požiralnik pod zatrepom doline. Nižje od požiralnika in do izvirov so bile včasih njive (danes je zaraščeno s trnjem in travo), kar nakazuje, da voda tam že dolgo ne teče več. Po strmi, okoli dva metra visoki stopnji nekoliko niže navzdol postane vodni tok stalen. Nastane iz vsaj dveh ločenih izvirov, vsak je na eni strani doline. Prvi, znatnejši izvir na vzhodni strani doline (sliki 32 in 33), se nahaja pod strmo steno (manjšim spodmolom) in je zajet za vodno oskrbo. Nekaj metrov nad zbiralnikom je še en izvir, ki je občasen. Od njega je po kamenju viden tok vode. Na zahodni strani doline je občasen izvir, kjer voda priteka iz pol metra globoke luknje v tleh. V smeri od luknje - izvira do glavnega toka je lepo vidna sled vodne erozije, kar potrjuje, da je to izvir. V spodnjem delu doline, kjer se ta že razširi, je na zahodni strani videti na površju pas litotamnijskega apnenca. Tri zatrepne doline treh potokov na območju Brezovca pri Polju (3 km SV od Kozjega in 4,5 km severno od Podsrede) so nastale na stiku litotamnijskega apnenca in neprepustnih miocenskih laporjev (slika 34). Prva, najsevernejša zatrepna dolina, ima širok polkrožni zatrep. 70 metrov dolvodno od zatrepa postopno preide v ozko grapo z vodo, ki se začne z dvema izviroma (označena je s številko na sliki 34). Na pobočju pred grapo se voda pretaka skozi preperelino v kanalih, ki so na več mestih od zgoraj odprti. Ti kanali na več mestih za nekaj metrov dosežejo površje, tako da se voda pretaka tudi površinsko. Pri enem izmed občasnih izvirov priteče voda iz okoli pol metra globoke luknje (slika 35), od nje navzdol po pobočju so vidne sledi odtekanja vode. Od zadnjega izvira (izvir SV od izvira, ki je označen z rdečo puščico) naprej se dolina nahaja v mehkejših miocenskih sedimentih in je zelo ozka ter globoka (20 metrov). Meja na geološki karti je glede na realno stanje pomaknjena 100 metrov preveč proti severovzhodu. Dolina ima strma pobočja in je zelo težko prehodna. Voda teče po strugi, kadar je ni veliko pa ponikne med kamenje v strugi. Na pobočju oboda zatrepne doline se pod prstjo sliši pretakanje vode. Če poskočiš, je slišati, kot da bi nekaj vode pod preperelino steklo naprej po dolini. To vodo je slišati po celotnem pobočju hriba. Najverjetneje je ta voda ujeta v ilovnati plasti in se pretaka skozi preperelino.Je najkrajša izmed treh zatrepnih dolin (slika 34, označena je s številko 2) in je prav tako kot prva zelo strma in težko prehodna. Zatrep je precej strm, ampak še vseeno prehoden. V pobočju zatrepa se izmenjujeta prst in litotamnijski apnenec v obliki kamenja in drobirja. Po sredini zatrepa je opaziti sledi občasnega vodnega toka – kamninska podlaga, po kateri občasno teče voda je rahlo vlažna in zglajena od vode. Pod zatrepom se nahaja zajet kraški izvir, ki so ga včasih uporabljali. Na desnem pobočju doline se pojavlja še nekaj občasnih izvirov. Eden izmed njih izvira iz manjše špranje na stiku med litotamnijskim apnencem in glinenim laporjem (zelena puščica na sliki 34). Po precejšnjem delu severnega pobočja druge zatrepne doline in na nekaterih mestih v strugi potoka se lepo vidi stik litotamnijskega apnenca z glinenimi laporji (sliki 37 in 38). Je najdaljša od treh zatrepnih dolin na območju Brezovca pri Polju (slika 34, označena je s številko 3). Začne se kraškim izvirom Svečnik (slika 39), ki se nahaja pod strmo apnenčasto steno, visoko približno 15 metrov. Izvir je aktiven tudi v sušnih obdobjih, zato so sem hodili po vodo, ko jo je na drugih izvirih zmanjkalo. Voda priteče izpod stene iz okoli pol metra velike razpoke. Struga potočka je tako kot pri prejšnjih dveh dolinah strma in težko prehodna, na nekaterih mestih se v strugi pojavljajo kosi litotamnijskega apnenca. Na pobočjih so na več mestih prisotni manjši občasni izviri. Na sliki 34 lahko opazimo, da se 100 metrov južneje od izvira Svečnik nahaja netipična slepa dolina Puše – Lastnič s požiralnikom (str. 80), ki je glede na nadmorsko višino 30 metrov višje od izvira. Obstaja možnost, da sta požiralnik in izvir povezana. Požiralnik je majhen in dejaven samo ob močnejših padavinah, tako da sta glavni vir vode vseh teh izvirov verjetno apnenčasti hrib Puše in hrib brez imena nad izvirom Svečnik, ki se nahajata jugozahodno od izvirov na območju Brezovca pri Polju. Druga možnost pa je, da prihaja v izviru Svečnik na površje tudi voda, ki ponika v požiralnikih slepe doline Lastnič (str. 78). Za vodo, ki ponika v požiralnike slepe doline Lastnič je Gospodarič (1977) navedel, da se najverjetneje pojavlja v zatrepni dolini Log (str. 59), kar pa ni dokazano. Izvir Sušice se nahaja južno od zaselka Krn Vrh (2 km SV od Kozjega) na stiku litotamnijskega apnenca in oligo-miocenskih sedimentov (slika 40). Izvir je retrogradno prebil in erodiral litotamnijski apnenec, tako da se ta pojavlja le še v obodu levo in desno od izvira (sliki 42a in 42b). Izvir Sušice se zato nahaja na oligo-miocenskih sedimentih. Zaradi povečane denudacije je ob izviru nastala recentna povirna kotanja, ki je lepo vidna na sliki 41. Kmalu pod izvirom priteče voda na vododržne kamnine, kjer teče sprva po precej širši dolini kot kasneje. Po okoli 500 metrih toka priteče na dolomit, kjer pogosto presahne, od tod tudi ime potoka. Struga je nekaj časa suha, vmes se pa pojavljajo odseki, kjer teče voda po površju in nato ponikne. V spodnjem delu toka voda ponovno prečka pas litotamnijskega apnenca, v katerega se je na vzhodni strani hriba Stara sveta gora zarezala več kot 100 metrov globoko, nato se pa slaba dva kilometra pod Podsredo izlije v Bistrico. V sušnem obdobju voda popolnoma presahne. Struga je v apnencu in dolomitu ozka, s strmimi brežinami, proti koncu toka se na posameznih mestih malo razširi. Potok ima več kratkih pritokov z dolomitnega površja na obeh straneh struge. Na kratkem odseku, kjer teče po oligo-miocenskih sedimentih, so pobočja manj strma. Zatrepni dolini Log se nahajata na območju naselja Lastnič pri zaselku Kopinja Loka, severno od Dekmance (slika 43). Obe dve zatrepni dolini se začneta na litotamnijskem apnencu, končata pa v miocenskih laporjih. Južnejša, večja in daljša dolina ima smer JZ- SV, prečno na smer doline pa v njenem zgornjem delu poteka prelom. Zatrep je visok okoli 150 metrov. Dolina je odprta proti teče potok Ribnik, ki izvira iz več izvirov v dolini. Ob obisku (3.2.2007) je bil aktiven le en izvir (slika 44), bilo je pa vidnih več sledi vodne erozije, ki dokazujejo, da so ob večjih količinah padavin aktivni tudi izviri drugod v dolini. Po skoraj celotni dolini je slediti strugi občasnega potoka, stalna voda pa se pojavi šele pri izviru v spodnjem delu doline. Občasni tokovi so močni, saj je ob občasni strugi nekaj kamenja s premerom preko enega metra. Možno je, da se ob manjši količini vode le ta pretaka med kamenjem pod površinsko strugo. Od glavnega izvira naprej se količina vode v strugi hitro povečuje, čeprav vmes ni opaziti drugih izvirov, tako da verjetno potok dobiva vodo izpod struge ali pa iz kakšnih stranskih podzemnih izvirov. Gospodarič navaja možnost, da v tej zatrepni dolini izvira voda, ki teče po Pustišekovi polšni (str. 127), še prej pa ponikne v požiralnikih slepe doline Lastnič (Gospodarič, 1977). Na pobočjih zatrepne doline je opaziti veliko izdankov litotamnijskega apnenca. Na dnu doline je več večjih kosov apnenca, ki so se tja skotalili s pobočij (slika 45). Pobočja in dno doline so na novo pogozdeni. Nakloni na najstrmejših delih pobočja presegajo 30–40°. Potoku iz te daljše in večje zatrepne doline se slabih 100 metrov po prihodu na miocenske laporje iz desne strani pridruži še en potok (slika 43), ki je ob stiku litotamnijskega apnenca in miocenskih laporjev prav tako ustvaril zatrepno dolino. Voda po tej dolini teče le ob večjih količinah padavin. Ta zatrepna dolina se nahaja na območju Dekmance, 4 km severozahodno od Bistrice ob Sotli (slika 46). Nastala je na stiku litotamnijskega apnenca z miocenskim lapornatim apnencem. Dolina je dolga okoli 1300 metrov, globoka pa od 50 do 100 metrov. Po sredini doline poteka prelom v smeri doline (JZ-SV), ki je verjetno eden izmed vzrokov za nastanek te doline. Dolina ima širok dolinski zatrep, kjer je litotamnijski apnenec opaziti le v najvišjih delih pobočij. Razen najvišjega dela so pobočja zatrepa iz lapornatega apnenca, so manj strma in prekrita z debelejšo preperelino. Pobočja porašča vinska trta in travniki. Po celotni dolini je veliko majhnih občasnih izvirov, ki kmalu ponovno poniknejo v preperelino, skozi katero tečejo po kanalih. Kanali so na več mestih od zgoraj odprti, tako da se vidi tok vode. V zgornjem delu doline se izmenjuje tok vode pod preperelino v kanalih in na površju. Stalen tok se začne šele sredi doline z večjimi izviri (vijolična puščica na sliki 46 in slika 48), ki so zasuti s smetmi. Od večjega izvira dolvodno se dolina zoži, tudi brežine potoka postanejo strmejše. Ta zatrepna dolina se nahaja južno od zatrepne doline pri Dekmanci in poteka v isti smeri (slika 46). Nastala je na stiku litotamnijskega apnenca in lapornatega apnenca. Celotna dolina meri v dolžino 550 metrov, globoka pa je do 15 metrov. Dolina se začne s strmo steno, iz katere priteče voda. Ni polkrožnega oboda. Pod steno je še en izvir, ki je zajet za vodno oskrbo. Zatrepna dolina Šiška se nahaja pri naselju Srebrnik, 2,8 km severozahodno od Bistrice ob Sotli (slika 50). Nastala je na stiku litotamnijskega apnenca in miocenskih laporjev. Zatrep ima polkrožno obliko in je širok okoli 200 metrov. Prvi izvir (rdeča puščica na sliki 50) se nahaja v manjši kotanji pod pobočjem zatrepa (slika 49). V izviru so opazni kosi litotamnijskega apnenca. Voda, ki se nahaja v tej kotanji, potem pod preperelino teče po dolini navzdol, do drugega izvira (označen z modro puščico na sliki 50). Drugi izvir je aktiven le ob večjih količinah padavin, kadar je padavin manj, pa se pojavi voda na površju šele 100 metrov nižje, kjer je na sliki 50 označen občasen vodni tok. S tem se začne globoka in strma grapa, ki je v laporje vrezana tudi do 30 metrov globoko. Od drugega izvira do začetka grape teče voda površinsko le občasno v majhnem jarku. Zatrepna dolina Okič se nahaja 2 km severozahodno od Bistrice ob Sotli, na območju Hrastja ob Bistrici, pod gričem Okič (slika 50). Dolina je nastala stiku litotamnijskih apnencev in miocenskih laporjev in se začne z dvema polkrožnima zatrepoma. V najvišjih delih pobočja nad dolinskima zatrepoma se pojavlja litotamnijski apnenec. Pod pobočjem južnega zatrepa izvira voda iz prepereline (slika 51). Kjer pride voda na površje, je opaziti kose litotamnijskega apnenca (slika 52), ki jih je tja prinesla voda ali pa so bili že prej v preperelini. Voda po izviru nadaljuje s površinskim tokom proti Bistrici. Severni zatrep nima nobenega izvira ali površinskega vodnega toka, le najnižji deli doline so mokrotni. Ta zatrepna dolina se nahaja severno od zaselka Vimele, na območju Črešnjevca ob Bistrici, 2 km vzhodno od Bistrice ob Sotli (slika 50). Občasen izvir je nastal na stiku med litotamnijskim apnencem in laporjem. V cestnem useku in v pobočju zatrepa je na več mestih na površju opaziti kose litotamnijskega apnenca. Dolina ima širok polkrožni zatrep, ki je lahko prehoden, na pobočjih so pogosti vinogradi. Izvir Jezerski studenec najdemo na območju Križan Vrha, 3,5 km SV od Podsrede (slika 54). Nahaja se v dolinskem zatrepu, širokem nad 100 metrov. Izvirna jama je 5 metrov dolg rov, nad njo pa je spodmol v litotamnijskem apnencu (slika 55). Ta je lepo plastovit in vsebuje razne nečistoče, nekarbonatne delce. Voda iz tega izvira doseže po okoli 500 metrih toka miocenske laporje. Pod spodmolom je zbiralnik za vodo za lokalni vodovod in več različno velikih kosov litotamnijskega apnenca (odpadni material-slika 56). Zelo verjetno so včasih tukaj lomili gradbeni kamen za okoliške stavbe, saj je okoli zatrepa veliko večjih kosov litotamnijskega apnenca. Poleg tega je po pobočju pod izvirom 100 metrov navzdol zelo veliko nanesenega materiala vsaj en meter na debelo, kar bi bilo težko delo izvirne vode, sploh, ker se material nižje v dolini ne pojavlja, kar pomeni, da ga načeloma ni prenašala voda. Na številne kamnolome na območju Križan Vrha opozarjata Aničić in Ramovš v članku Kamen in kamniti portali na Kozjanskem (Aničić, Ramovš, 1999). V članku ni podane točne lokacije vseh kamnolomov, tako da lahko na to, da je bil na tem mestu kamnolom, sklepamo le po materialu okoli zatrepa. Zaradi morebitnega kamnoloma je nastanek oblike izvira in zatrepa vprašljiv. Voda zaradi zajetja teče le še ob zelo obilnih padavinah, sicer je njen tok šibek in se porazgubi v kamenju pod izvirom. Sama zatrepna dolina je kratka in neizrazita, zasuta z odpadnim materialom - kamenjem. Voda iz Jezerskega studenca se po 250 metrih združi z vodo iz izvira Mučle (potok Ločica na sliki 54), skupna dolina obeh potokov pa od njune združitve naprej poteka ob prelomu. V levem pobočju doline Ločice se nahaja v litotamnijskem apnencu Ulekova jama (str. 130), v desnem pobočju pa se na stiku litotamnijskega apnenca in miocenskih laporjev nahajata še dva občasna izvira. Zatrep nad izvirom Mučle (slika 54) se nahaja zahodno od prej opisanega Jezerskega studenca, pri naselju Križan Vrh (3 km SV od Podsrede). Nastal je na litotamnijskem apnencu in je zajet za lokalno vodno oskrbo, zaradi česar je količina vode, ki teče naprej v dolino, majhna. Na širšem območju je še več manjših izvirov in vodnih zajetij. Na pobočju južno od izvira sta se naredila dva greza, enega v premeru 5 metrov so domačini zasuli, drugi pa ima premer 1 meter. Voda, ki teče naprej v dolino iz izvira Mučle, teče najprej okoli 40 metrov po umetno narejenem jarku, postopno pa preide v ozko in strmo grapo, ki je dolga okoli 150 metrov. Ob grapi je veliko kosov litotamnijskega apnenca, ki je izredno bogat s fosili. Po 150-ih metrih grapa preide v širšo dolino. Voda iz grape se razlije po celotnem pobočju, ki je zamočvirjeno, v nižjih delih doline pa se ponovno združi v potok. Potok Ločica, ki nastane iz vod iz Jezerskega studenca in iz izvira Mučle, nekaj časa teče površinsko, postopno pa ponikne v tla. Kadar je vode veliko, ne ponikne, pač pa teče površinsko naprej. Dolina je zato zamočvirjena. Izliv v Trebčico je potok na dan obiska (2.4.2007) dosegel površinsko, ob pomanjkanju padavin pa je struga tudi ob izlivu suha. Glavni izvir Trebčice (Dolenščica; sliki 57 in 58) se nahaja na stiku litotamnijskega apnenca z lapornatim apnencem v vasi Trebče severno od ceste Podsreda–Bistrica ob Sotli. Meja med tema dvema kamninama je na geološki karti označena 250 metrov severneje, kot je v resnici. Voda pride na površje pod okoli 30 metrov visoko skalo steno iz litotamnijskega apnenca in nato teče naprej po lapornatem šentjurskem apnencu. Ob visoki vodi verjetno izvira višje v steni, saj je po skali videti, kot da bi tam občasno tekla voda. Litotamnijski apnenec je na tem mestu zelo bogat s fosili. V neposredni bližini glavnega izvira imamo nekaj metrov južneje še en izvir, katerega dolina se začne na pobočju iz lapornatega apnenca in ima najprej obliko zelo strme in ozke, neprehodne grape, po kateri teče voda samo ob veliki količini padavin. Ob obisku terena (2.4.2007) je voda prihajala na površje v neposredni bližini prvega izvira, in sicer kar iz tal. Grapa, po kateri teče občasno voda, se začne s širšim dolcem na pobočju, ki navzdol prehaja v ozko grapo, le ta pa se nato združi z dolino ob prvem izviru. Vodi iz obeh izvirov se po nekaj metrih toka združita. Dolina in oba izvira Trebčice sta nastala ob prelomu v smeri JZ-SV. Voda teče v strugi iz lapornatega apnenca, na več mestih se pojavljajo pol metra do meter visoke brzice. Jugovzhodno od glavnega izvira imamo še manjši izvir Vrtiče (slika 58). Voda tega izvira se po 500 metrih združi s Trebčico. Izvir je nastal ob prelomu, na stiku med lapornatim apnencem in litotamnijskim apnencem. Na geološki karti je ta stik označen preveč južno, na terenu pa so v pobočju nad izvirom že vidni izdanki litotamnijskega apnenca. Potok izvira iz vsaj dveh izvirov, celotno območje okoli izvirov je mokrotno. Domačina sta mi povedala, da je ob deževju tam veliko več vode. Tudi ob veliki suši izvir ne presahne. Včasih so ga uporabljali za pitno vodo, sedaj ne več. Voda v strugi postopno presahne, na dan obiska je tekla približno 200 metrov daleč, potem pa je poniknila v majhen požiralnik v strugi. Naprej je struga suha, po njej pa teče voda, kadar je je preveč, da bi vsa poniknila. Na levi strani struge je po okoli 150 metrih toka opaziti izvir iz tal. Voda prihaja na površje iz več kot meter globoke luknje. Domačina sta mi povedala, da je tam izvir že od nekdaj, ampak da se je tako velika luknja pokazala šele v zadnjem letu. Izvir je dejaven samo ob velikih količinah padavin. Zatrepna dolina Periše se nahaja ob motelu Trebče, ob glavni cesti Podsreda-Bistrica ob Sotli (označena je tudi kot Lesjakov Graben). V dolžino meri okoli 560 metrov, izvir je na nadmorski višini 262 metrov, pobočje nad njim je visoko 30 metrov. Od izvira (slika 59) v Zg. Trebčah do izliva Periše v Bistrico teče voda prek različne kamninske podlage. Izvira v lapornatem apnencu, 100 metrov nad stikom lapornatega apnenca in litotamnijskega apnenca, nato teče nekaj časa po stiku teh dveh kamnin, potem pa postopno preide samo na litotamnijski apnenec in na koncu doseže oligo-miocenske sedimente. Stik med različno odpornimi kamnini je jasno viden na pobočjih doline. Na pobočjih grape je še več manjših izvirov, od koder se voda steka v potok. Izvir Periše ni v naravnem stanju, pač pa je zajezen in zazidan za potrebe napajanja živine (slika 60). Pobočja zatrepne doline Periše so strma, na njih se na več mestih krušita lapornat apnenec in litotamnijski apnenec, v katerem je zelo veliko fosilov. Kamnine, ki je že dalj časa na površju, so preraščene s temnimi algami. Celotna dolina je zelo zamočvirjena. Nekoč je bil v njej mlin, od njega sta ostala le še jez in podrta hiša. Z desne strani se v zatrepno dolino stekata dve obviseli dolini, iz katerih na rahlo teče voda v glavno dolino. Tok vode se začne nakazovati z dvema dolkoma na pobočju (sliki 59 in 61), ki postopno preideta v grapo (slika 62). Grapa se konča z okoli meter in pol visokim pregibom (slika 63), preko katerega teče voda v Perišo. Pod pregibom teče voda proti Periši pod kamenjem, ki ga je nasula v preteklosti, kadar je vode veliko, pa teče tudi po površju. Na območjih med pregibom in potokom je veliko nanešenega debelega drobirja. Stranske doline so obvisele nad glavno dolino, ker se zaradi manjše količine vode niso mogle poglabljati tako hitro kot glavna dolina. Zatrep Hamerček se nahaja na severnem pobočju Orlice, na območju Kunšperka, 2 km vzhodno od Bistrice ob Sotli, med hriboma Pečina in Silovec. Izvir je nastal na stiku litotamnijskega apnenca in triasnega dolomita, kasneje doseže voda permske skrilave glinovce, v katerih se grapa zelo poglobi. Nad izvirom se je izoblikoval polkrožni dolinski zatrep. Izvir se ne nahaja neposredno pod zatrepom, ampak je pomaknjen nekaj deset metrov po dolini navzdol. Izvir je močen, tako da tudi v sušnem obdobju ne presahne. Sedaj ga uporabljajo domačini za vodno oskrbo, zato je zgornji del struge potoka pogosto suh in se voda pojavi na površju nižje v dolini. Na zahodnem delu zatrepa je ob useku za kolovoz lepo viden stik litotamnijskega apnenca in dolomita. Na obravnavanem območju imamo poleg klasičnih slepih dolin še nekaj slepih dolin v začetni fazi razvoja – netipične slepe doline. Potoki, ki poniknejo v teh slepih dolinah, so kratki, njihova erozijska moč je majhna in še nimajo uravnanega strmca. Slepa doline Gabre je opisana že pri opisu zatrepne doline Gruska (str. 45), zato bo v tem poglavju izpuščena. Slepa dolina Lastnič se nahaja severno od zaselka Čejnsele, 2,7 km vzhodno od Kozjega (slika 68). Nastala je na stiku med litotamnijskim apnencem in oligo-miocenskimi laporji. Stik kraških in nekraških kamnin predstavlja 10-15 metrov visok breg s spodmolom, pod katerim so skalni bloki (slika 67). Celotna slepa dolina, od izvirov na laporju pa do zadnjega požiralnika in oboda, meri okoli 420 metrov in poteka v smeri JZ-SV. Dolina se na jugozahodu začne z nekaj šibkimi izviri na oligo-miocenskih sedimentih, ki se združijo v občasen potok, ki po približno 200-ih metrih ponikne v prvi, najmanjši požiralnik. Dolina in sledi rečne erozije se nadaljujejo nadaljnjih 50 metrov do drugega požiralnika. Čez 70 metrov sledi še zadnji požiralnik, ki je najgloblji. Nad zadnjim požiralnikom (sliki 69 in 70) je iz treh strani skalnat obod iz litotamnijskega apnenca, visok 15-20 metrov. Vsak od treh požiralnikov dobiva vodo ločeno iz lapornatega pobočja na desnem bregu doline. V primeru, da je vode zelo veliko in da prvi požiralnik ne more sam odvesti vse vode, teče voda do naslednjega požiralnika. Med drugim in tretjim požiralnikom ni sledi recentne vodne erozije. Prvotno je bila verjetno to enotna dolina, voda iz vsega območja je ponirala v zadnjem požiralniku pod obodom (zato je obod nad tem požiralnikom največji-konec slepe doline). Kasneje je dolina razpadla na več delov, voda si je še na drugih mestih, pred prvotnim požiralnikom našla pot v notranjost. Predvidevam, da je prvi požiralnik najmlajši, saj še nima popolnoma izoblikovane kotanje, v katero ponika. Druga dva imata jasno izoblikovani kotanji, prvi požiralnik pa ima le okoli pol metra globoko poglobitev. Ta slepa dolina se nahaja 200 metrov severozahodno od prej opisane slepe doline Lastnič (severno od zaselka Čejnsele, 2,7 km vzhodno od Kozjega). Nastala je na stiku med oligomiocenskimi laporji in litotamnijskim apnencem. Dolina je dolga okoli 160 metrov. Površinski tok je opazen samo ob večjih padavinah, sicer se voda pretaka po kanalih skozi preperelino, nad katerimi so v spodnjem delu kotanje nastali manjši grezi. Slepa dolina se konča z dvema manjšima požiralnikoma. Obod doline je visok samo en meter. Ta slepa dolina je najmanjša in ena od najmanj izrazitih slepih dolin na obravnavanem območju. Dolina leži 100 metrov južneje od izvira Svečnik (str. 55), ki se nahaja 30 metrov pod višino požiralnika v tej dolini. Možno je, da voda, ki ponikne v tej dolini, izvira v izviru Svečnik. Ta netipična slepa dolina se nahaja na območju Bojnega Vrha, 2,5 km severovzhodno od Podsrede. V dolžino meri okoli 250 metrov. Nastala je ob prelomu v smeri severozahodjugovzhod in v neposredni bližini stika litotamnijskega apnenca s triasnimi dolomiti. Južno in jugozahodno pobočje je bolj položno in obdelano, dno je poraščeno s travnikom, drugje po strmejših pobočjih in na zamočvirjenih predelih ob izvirih pa je gozd. Vodni tok sledi smeri preloma, začne se pa v severozahodnem delu doline, kjer litotamnijski apnenec meji na dolomit. Voda pride na površje iz tal v majhnih izvirih in postopno prehaja iz ploskovnega v linijsko odtekanje. Celoten tok vode od izvirov do požiralnikov je dolg okoli 200 metrov. Voda ponikne v manjšem požiralniku, še preden doseže glavne požiralnike na dnu slepe doline. Večji požiralniki so aktivni le ob najvišjih vodah, sicer pa voda ponikne že prej v manjšem požiralniku (rdeča puščica na sliki 75), ki je okoli 50 metrov pred večjimi požiralniki (modra puščica na sliki 75). Možno je, da nekaj vode izgine v tla že v strugi, preden sploh doseže požiralnik. Ta netipične slepa dolina se nahaja južno od netipične slepe doline Sele, torej na območju Bojnega Vrha, 2,5 km severovzhodno od Podsrede. Poteka v smeri SZ-JV. Na severozahodni strani, od koder priteče voda, imamo stik med litotamnijskim apnencem in triasnim dolomitom. Iz smeri severozahoda se vleče plitva kotanja, ki je nastala zaradi vodnega toka skozi preperelino. Trava v dnu kotanje je bolj zelena in rastje v njej je vlagoljubno. Približno 80 metrov pred požiralnikom pride ta voda na površje v več majhnih izvirih (slika 78) in nato teče do požiralnikov, kjer ponikne (slika 79). Na pobočju nad danes aktivnim požiralnika sta še dva požiralnika, ki sta bila aktivna verjetno v preteklosti. Pri požiralnikih je nekaj kosov litotamnijskega apnenca s številnimi fosilnimi ostanki. Najverjetneje jih je do požiralnikov prinesla voda, saj je v strugi potoka še kar nekaj kosov te kamnine. Če to drži, potem voda erodira kamnino pod površjem in je matična osnova sorazmerno blizu površju, prst pa plitva. Na območju južno in jugovzhodno od Bojnega Vrha (2,5 km severovzhodno od Podsrede) imamo tri netipične slepe doline, prva izmed njih je netipična slepa dolina Za vodo. Celotna prva netipična slepa dolina se nahaja na litotamnijskem apnencu. Na pobočju netipične slepe doline izvira voda (slika 81), ki v majhnem potoku teče proti dnu in postopno ponika ž na poti do grezov. Na dnu je več grezov, ki jih domačini zasipujejo (slika 82). Kadar je zelo veliko vode, se ta zadržuje na dnu, dokler postopno ne odteče. Domačinka mi je povedala, da se občasno odpirajo novi grezi. Dolina poteka ob prelomu v smeri SZ-JV, ki je verjetno razlog za to, da se voda za nekaj deset metrov pojavi na površju. Ta netipična slepa dolina je prav tako kot prejšnja slepa dolina zelo neizrazita. Sploh še nima izoblikovanega požiralnika, pač pa le greze, v katere izginja voda, ki ne ponikne že prej na pobočju. Obod nad koncem doline je visok približno 2 metra. Na območju Bojnega Vrha (2,5 km severovzhodno od Podsrede), jugovzhodno od prej od opisane prve netipične slepe doline Za vodo, imamo drugo netipično slepo dolino (slika 80), ki se začne s kraškim izvirom (slika 83), kjer pride voda na površje izpod skale v litotamnijskem apnencu. Izvir je nastal ob prelomu v smeri SZ-JV, ki se nadaljuje v smeri slepe doline. Izvir je danes urejen za vodno zajetje, nekaj vode pa v majhnem potočku še vseeno teče 60 metrov daleč proti grezu, ki ga domačini redno zasipavajo (slika 84). Po grezu se površje le za spoznanje dvigne (slika 84, zelena črta), nato se pa začne spuščati proti tretji netipični slepi dolini na južni strani Bojnega Vrha. Celotna druga netipična slepa dolina se nahaja na litotamnijskem apnencu, tako da je njen nastanek verjetno pogojen s prelomom v smeri SZ-JV. Tretja netipična slepa dolina južno in jugovzhodno od Bojnega Vrha se nahaja jugovzhodno od druge netipične slepe doline na tem območju (slika 80). Ta netipična slepa dolina se prav tako kot prejšnji dve nahaja ob prelomu na litotamnijskem apnencu. Slepa dolina se konča s požiralnikoma (slika 85) pod sedem metrov visokim obodom, nima pa nobenih sledi vodnega pretakanja in rečne erozije. Verjetno jo je v preteklosti ustvarila voda iz izvira višje ali pa jo poglablja voda, ki se pretaka skozi preperelino. Na južnem pobočju slepe doline je opaziti izdanke litotamnijskega apnenca, ki gledajo izpod prepereline. Za južnim robom te netipične slepe doline je strmo pobočje, pod njim pa občasno aktiven izvir (slika 86). Izvir se nahaja pod 30 metrov visokim pobočjem. Nastal je ob stiku litotamnijskega apnenca in miocenskih laporjev. Izvir je zelo šibek in le občasen. Na šibkost izvira lahko sklepamo po majhnih erozijskih jarkih. Med požiralnikom slepe doline in izvirom pod pobočjem je le nekaj 10 metrov strmega pobočja. Najverjetneje sta požiralnik in izvir podzemno povezana. Netipična slepa dolina Sele in tri netipične slepe doline južno in jugovzhodno od Bojnega Vrha sledijo prelomu od severozahoda proti jugovzhodu. V tej smeri se tudi nižajo nadmorske višine površja. Lahko, da se voda iz slepe doline Sele pojavlja nižje ob prelomu in je oblikovala tudi drugi dve slepi dolini. Ta netipična slepa dolina se nahaja na jugovzhodnem pobočjem hriba Olimsko, 2 km severovzhodno od Podsrede. Nastala je na stiku dolomita in litotamnijskega apnenca. Netipična slepa dolina Olimsko je popolnoma zaraščena s trnjem in gostim grmovjem, tako da morebitnega požiralnika in vodnega toka ni bilo možno poiskati. Da je to slepa dolina, sklepam po tem, ker se nahaja na stiku apnenca z dolomitom in je na pogled v naravi in na karti zelo podobna ostalim netipičnim slepim dolinam na tem območju. Podobnost se kaže tako v obliki kot tudi v dimenzijah doline. Za vse slepe doline na obravnavanem območju velja, da je pobočje, od koder priteče voda položnejše in daljše od pobočja, pod katerim voda ponikne. Enako lahko opazimo tudi pri obravnavani slepi dolini. Netipična slepa dolina pri Bukovju na Bizeljskem se nahaja na južni strani Orlice, 1 km južno od Bizeljske vasi. Na stiku litotamnijskega apnenca in krednih skrilavih glinovcev je pri zaselku Bukovje pri Bizeljskem nastala 240 metrov dolga netipična slepa dolina. Na območju doline se stikajo trije prelomi, dva v smeri jugozahod-severovzhod, tretji ima smer prečno na njiju (Aničić, 1985). Ta netipična slepa dolina se nahaja na jugovzhodnem pobočjem hriba Olimsko, 2 km severovzhodno od Podsrede. Nastala je na stiku dolomita in litotamnijskega apnenca. Netipična slepa dolina Olimsko je popolnoma zaraščena s trnjem in gostim grmovjem, tako da morebitnega požiralnika in vodnega toka ni bilo možno poiskati. Da je to slepa dolina, sklepam po tem, ker se nahaja na stiku apnenca z dolomitom in je na pogled v naravi in na karti zelo podobna ostalim netipičnim slepim dolinam na tem območju. Podobnost se kaže tako v obliki kot tudi v dimenzijah doline. Za vse slepe doline na obravnavanem območju velja, da je pobočje, od koder priteče voda položnejše in daljše od pobočja, pod katerim voda ponikne. Enako lahko opazimo tudi pri obravnavani slepi dolini. Dolina se začne z izvirom v krednih skrilavih glinovcih, poleg tega vira vode pa se potok napaja še z vodo iz tal, saj je vode po nekaj metrih toka več, na izviru je pa skoraj ni bilo. Voda pride iz tal v manjši kotanji, nato nekaj časa teče po površju kot majhen potoček, dokler postopno ne izgine v tleh. Ni nobenega požiralnika, voda postopno izginja v tla, ko doseže apnenec. 100 metrov pred koncem netipične slepe doline ni več opaziti sledi vodnega pretakanja. Pobočje v apnencu je višje in strmejše od pobočja v skrilavih glinovcih in na apnenčastem pobočju imamo na več mestih razgaljeno živoskalno osnovo. Dolina je na začetku, pri izviru ožja, potem se pa navzdol počasi razširi. Apnenčasto pobočje je visoko okoli 20 metrov, pobočje iz skrilavih glinovcev pa 10 metrov. Na najširšem delu je dolina široka okoli 40 metrov. Netipična slepa dolina se konča z 1,5 metra visokim obodom. Naprej se v smeri doline nahaja nekaj vrtač. Slepa dolina Jevše se nahaja v hribovju Orlica, na zahodnem pobočju hriba Vrce, 2 km severozahodno od Bizeljskega. Nastala je na stiku triasnega dolomita in krednih skrilavih glinovcev. Obod nad požiralniki doline je visok 14 metrov. Dolina se začne z grapo na pobočju v skrilavih glinovcih, ki se na dolomitu postopno odpre in razširi. Na koncu doline pod obodom je nekaj požiralnikov (slika 93). Voda v sušnih obdobjih ponikne že pri prvem požiralniku na kamninskem stiku, požiralnike pod strmejšim obodom pa doseže le ob visokih vodah. Zahodno pobočje doline je v dolomitu, na več mestih je vidna skalna podlaga, vzhodno pa v skrilavih glinovcih in je bolj položno in lažje prehodno. Ta slepa dolina se nahaja v skrajnem jugozahodnem delu Kozjanskega regijskega parka, na južni strani Orlice, 500 metrov severno od naselja Zgornja Pohanca, ki leži na meji Kozjanskega regijskega parka. Slepa dolina je nastala na stiku med krednimi skrilavimi glinovci in litotamnijskim apnencem. Potok, ki je ustvaril slepo dolino, izvira izpod pobočja vrha Drenovec in teče po skrilavih glinovcih, dokler ne naleti na vodoprepusten litotamnijski apnenec, v katerem ponikne. V zgornjem delu je potok za okoli tri metre vrezan v površje iz manj odpornih kamnin, tako da je dolina zelo ozka. Po 250 metrih se dolina začne odpirati. Potok ob manjših padavinah še naslednjih 200 metrov teče po strugi, nato se pa začne razlivati po travniku in postopno ponikati. Še pred glavnimi požiralniki na koncu slepe doline je opaziti grez, v katerega izginja voda in več manjših kotanj. Na koncu slepe doline imamo več požiralnikov, ki vodo požirajo ob večjih pretokih. Nad požiralniki je 10-15 metrov visok obod iz litotamnijskega apnenca. Pas apnenca, v katerega ponikne voda, je širok le dobrih 500 metrov, nato se proti jugozahodu spet pojavijo neprepustni miocenski in pliocenski sedimenti. Na tem stiku je več izvirov in možno je, da v katerem izmed njih prihaja na površje voda, ki izgine v požiralnikih slepe doline severno od Zgornje Pohance. V poglavjih o zatrepnih in slepih dolinah smo videli, da se na obravnavanem območju pojavlja kar nekaj netipičnih slepih ter zatrepnih dolin, ki se zelo razlikujejo od teh reliefnih oblik na slovenskem dinarskem krasu. Poleg zatrepov s strmo neprehodno steno iz apnenca se pojavljajo še široki polkrožni zatrepi, ki niso tako strmi in so pogosto obdelani. Vzroke za oblikovanje širokih polkrožnih zatrepov lahko iščemo v lastnostih litotamnijskega apnenca, v preperelini, ki na njem nastane, in v količini padavin na območju iz litotamnijskega apnenca. Obravnavano območje dobiva manj padavin kot kras v zahodni Sloveniji, poleg tega je območje litotamnijskega apnenca majhno, zato kraški izviri niso tako vodnati kot drugje na krasu. Predpostavljam, da so posledično zatrepi manjši. Izdatnejši izviri na območju Kozjanskega regijskega parka imajo izrazitejši in strmejši zatrep (izvira Gruske ter Trebčice, Jezerski studenec in Svečnik). Nekateri izviri (npr. v zatrepnih dolinah Dekmanca, Okič, Šiška) imajo široke polkrožne zatrepe, pri katerih se litotamnijski apnenec pojavlja le v najvišjih delih zatrepa, nižje pa se zatrep nahaja v miocenskih laporjih ali lapornatih apnencih. Pri zatrepnih dolinah s širokim polkrožnim zatrepom voda ne prihaja na površje v tipičnih kraških izvirih, pač pa pride na površje skozi preperelino na miocenskih laporjih ali lapornatih apnencih. Voda se zbira v kanalih pod preperelino, na površje pa pride v nižjih delih polkrožnega zatrepa. Zaradi slabe odpornosti miocenskega laporja in lapornatega apnenca na mehanično preperevanje in denudacijo so takšni zatrepi širši in manj strmi kot zatrepi v litotamnijskem apnencu. Nastanek širokih polkrožnih zatrepov je verjetno povezan s tem, kje v podlagi je stik med litotamnijskim apnencem in drugimi miocenskimi sedimenti. Pomemben vpliv pri oblikovanju širokih polkrožnih dolinskih zatrepov pa ima verjetno tudi količina vode, saj so izviri v širokih polkrožnih zatrepih načeloma šibkejši od izvirov, ki so izoblikovali strmejše zatrepe (npr. izvir Gruske in Trebčice). Omeniti velja še, da imajo tudi nekateri zatrepi, ki so nastali v litotamnijskem apnencu manj strma pobočja s preperelino, ki so poraščena z gozdom (Log, Globoko). Izviri v teh zatrepnih dolinah so šibkejši od prej omenjenih izvirov pod izrazitejšimi zatrepi. Med Krn Vrhom (2 km vzhodno od Kozjega) in Olimsko goro (2 km severovzhodno od Podsrede) imamo na stiku nekraških kamnin in litotamnijskega apnenca osem slepih dolin. Večinoma so to netipične slepe doline. Za vse slepe doline je značilno, da je tok vode, preden doseže apnenec, zelo kratek. Slepe doline se namreč pojavljajo na najvišjih delih uravnanih slemen v litotamnijskem apnencu, površje na nekraški kamnini, ki je le malo dvignjeno nad apnenec, pa se kmalu po stiku z litotamnijskim apnencem začne spuščati na drugo stran proti dolini Sušice (ki se v Bistrico izlije pri Podsredi). Voda ima tako manjšo erozijsko moč kot potoki drugje na območju kontaktnega krasa v Sloveniji. Poleg majhnega zaledja vode, ki oblikujejo slepe doline, je na obravnavanem območju količina padavin manjša kot na območju dinarskega krasa Slovenije, kar po mojem mnenju tudi vpliva na oblikovanje slepih dolin. Slepe doline se počasneje razvijajo. Potoki, ki jih oblikujejo, imajo precejšnje strmce, doline so kratke. Obodi nad ponorom vode se šele oblikujejo. Le pri slepi dolini Lastnič imamo zares strm obod. Obodi nad netipičnimi slepimi dolinami so poraščeni z gozdom in imajo do približno pol metra debelo preperelino. Na nekaterih obodih je na površju tudi matična kamnina. Pri netipični slepi dolini Sele (str. 82) lahko opazimo, da danes voda ponika bližje stika kamnin kot je nekoč in požiralnike na dnu doline doseže le še ob najvišjih vodah. Podobno opazimo pri netipični slepi dolini Trebežnik (str. 84), kjer se v pobočju nad danes aktivnim požiralnikom nahaja še nekaj požiralnikov, ki jih voda ne doseže več. Pri slepi dolini Lastnič (str. 78) pa je voda prvotno ponirala samo v požiralniku pod obodom, sedaj pa imamo prvi požiralnik že 130 metrov pred obodom. »Suha dolina pomeni marsikje samo to, da gre za dolinasto obliko in da je brez trajnega površinskega vodnega toka… Lahko so odprte v eno ali obe smeri, polodprte ali pa zaprte« (Gams, 2003, 190). Suhe doline naj bi bile ostanek nekdanje površinske rečne mreže in naj bi nastale iz rečnih dolin. Po drugi teorije pa so suhe doline nastale zaradi kombiniranega učinka korozije in erozije na manj odpornih kamninah (Gams, 2003). To je 1,3 km dolga, od 80 do 30 metrov široka in več kot 50 metrov globoko vrezana dolina v smeri SZ-JV, vzhodno od Pilštanja. Nahaja se v litotamnijskem apnencu, na vzhodnih pobočjih pa se pojavi stik z lapornatimi apnenci. Na vzhodnem pobočju je okoli sedem metrov globoko brezno, razpoke se pojavljajo tudi na pobočju Vine gore. Na južnem koncu doline, pri kmetiji Gorjup, je požiralnik (sliki 98 in 100), ki je po informacijah domačina globok od dna požiralnika naprej v tla vsaj 9 metrov. Ta požiralnik požira vodo, kadar v zelo kratkem času pade velika količina padavin. Požiralnik je glede na ostale požiralnike na obravnavanem območju velik, njegov premer meri okoli 7 metrov. Voda teče po tej dolini zelo redko, v zadnjih letih je bilo to dvakrat, 1999 in 2005 ob hudih nalivih, za nazaj pa domačini ne vedo povedati, če je kdaj prej pritekla voda iz doline do požiralnika. Stari oče se ne spominja, da bi prej (pomni 1999 in 2005) v času njegovega življenja voda kdaj tekla, niti da bi mu njegovi starši povedali, da se je to zgodilo. Ob dveh izrednih nalivih v zadnjih devetih letih je bilo vode preveč, da bi zmogel požiralnik vso odvajati, zato je ta tekla naprej po dolini do bližnjega potoka in nato v Bistrico. Voda se je zbirala s pobočij doline in se stekala v njeno dno. Po pobočjih je voda v curkih tekla iz tal in nato ploskovno po površju do dna doline. Na dvorišču je bilo v drugi, hujši poplavi okoli 60 cm vode (slika 99), po besedah domačinov pa je iz tal izhajal zrak, kar se je videlo v obliki mehurčkov v vodi. Na njivi nad kmetijo je voda stala kot jezero. Voda je po dolini nanesla veliko materiala in pol metra na debelo zasula določena območja (sliki 101 in 102). Voda se je nabrala v 20 minutah, nato pa je odtekla v nekaj urah. Na koncu se je umikala zelo hitro, požiralnik je ustvaril celo manjši vrtinec in srkal vase lažje stvari. V preteklosti je bil 500 metrov višje po dolini navzgor še en nekoliko manjši in plitvejši požiralnik, ki pa so ga domačini zasuli. Na severni strani doline se nahaja ob cesti še grez. Domačin mi je povedal, da je po poplavi kopal luknjo v zemljo in da jo je skopal do štirih metrov, pa še ni prišel do matične podlage. Torej je dolina na debelo zasuta z materialom, oziroma je preperelina na koncu slepe doline precej debela. Pod kmetijo se relief v smeri suhe doline močneje spremeni in nekoliko niže se z izvirom začne drug potok, ki ima najprej širšo dolino, a se kmalu zelo zoži. Prehod iz suhe doline v dolino tega drugega potoka je jasno viden, poveča se predvsem strmec površja. Dolina se torej 150 metrov po požiralniku konča in obvisi nad dolino drugega potoka. Ta suha dolina je zelo verjetno ostanek nekdanje rečne mreže, ko so sarmatski sedimenti še prekrivali litotamnijski apnenec in je voda na tem območju lahko tekla površinsko. O obstoju sarmatskih sedimentov na tem območju je pisal Gospodarič v okviru Osnovne speleološka karte Slovenije. Gospodarič navaja, da so bili sarmatski sedimenti diskordantno odloženi na starejše kamnine. V času intenzivne erozije je bil pokrov sarmatskih sedimentov razčlenjen v posamezne krpe, ki so postopno izginile z erozijo in denudacijo. Ostanki teh sedimentov so bili najdeni v Pustišekovi polšni (str. 127) (Gospodarič, 1997). Po eroziji sarmatskih sedimentov se je potok postopno umaknil iz te doline. Po znižanju površja v okoliškem laporju so začele vode drugače odtekati, zato severno od obravnavane doline ni sledi nadaljevanja te doline, saj so bile z nadaljnjo erozijo in denudacijo zabrisane. Sedaj na območju suhe doline sočasno delujeta korozija in erozija. Suha dolina Zdole se nahaja na območju naselja Zdole, 2 km severno od Kozjega, v neposredni bližini zatrepne doline Gruska (str. 45). Nastala je na litotamnijskem apnencu, ki na severni strani doline prehaja v lapornat apnenec. Začne se s širokim polkrožnim dolinskim zatrepom (slika 106). Njena dolžina presega 1000 metrov, širina dna pa znaša na najširšem območju okoli 80 metrov. Poteka v smeri SZ-JV in je odprta proti dolini ponikalnice Gabre (str. 48). Pobočja doline so proti dnu vedno manj strma. Pod polkrožnim zatrepom doline se pojavita dva manjša greza (slika 104). V celotni dolini ni opaziti sledi vodnega toka. Dolina se na jugovzhodnem koncu konča z nekaj metrov globoko vrtačo. Vzroke za nastanek te suhe doline lahko iščemo v lokalno manj odporni kamnini, oziroma v morebitnem vložku lapornatih apnencev ali oligocenske sivice med litotamnijske apnence. Čeprav na geološki karti ni označenega preloma, je možno, da skozi dolino poteka tudi manjši lokalni prelom, ki bi lahko omogočil nastanek te dolinaste oblike. Poleg najbolj značilnih in izstopajočih reliefnih oblik, ki se pojavljajo na kraških kamninah, je potrebno opozoriti tudi na manj izrazite, manj pogoste ali pa očem bolj skrite oblike, ki jih najdemo na karbonatnih kamninah v Kozjanskem regijskem parku. Obravnavani niz kotanj ob prelomu se nahaja 3 km vzhodno od Kozjega, na območju naselja Čejnsele. Niz kotanj se nahaja pravokotno na slepo dolino Lastnič (str. 78) in ima smer SZ-JV. Nastale so ob manjšem prelomu v litotamnijskem apnencu, ki je viden na pobočjih. Prva, najsevernejša in največja kotanja (sliki 108 in 109) je dolga 200 metrov in se konča z vrtačo. Kotanjasta oblika se po vrtači še nadaljuje v smeri doline, površje se rahlo dviguje in je razčlenjeno z nekaj manjšimi vrtačami. V njenem spodnjem delu je nekaj grezov ter izvir vode. Ob suši ta izvir presahne. Nekaj grezov je tudi v vzhodnem pobočju doline. Kotanja je z vseh strani zaprta, še najmanj pa na jugovzhodnem robu (5 metrov). V preperelini na pobočju se ponekod pretaka voda, ki jo lahko slišimo, če na pobočju poskočimo. Voda je najverjetneje ujeta v neprepustni ilovnati plasti. Na stiku z litotamnijskim apnencem korodira matično podlago in tako počasi poglablja kotanjo. Kotanja se nahaja na območju Križan Vrha, 3 km severovzhodno od Podsrede. Nastala je ob prelomu v smeri SZ-JV. Tej smeri sledi tudi daljša os kotanje. Jugozahodna stran kotanje meji na triasni dolomit, kar se kaže v morfologiji kotanje, saj je to pobočje položnejše in razčlenjeno z dolki. Na severovzhodnem pobočju ima kotanja kratko ponikalnico (slika 111), ki se začne s šibkimi izviri v pobočju kotanje, in po 80-ih metrih toka po površju ponikne v majhen požiralnik. Območje ob ponikalnici je zamočvirjeno, ob nizki vodi se le ta pretaka samo skozi preperelino. Jugozahodno pobočje kotanje je položnejše in razčlenjeno z dvema izrazitejšima dolkoma, ki sta nastala zaradi pretakanja vode skozi preperelino. Dolka sta po dnu zamočvirjena, v njiju pa ni videti sledi rečne erozije. Podrast na dnu je bolj zelena kot okoliško rastje. Celotna jugozahodna stran vrtače je poraščena z gozdom. Dno vrtače je razpotegnjeno (slika 113) in je dolgo vsaj 200 metrov. Najprej je poraščeno s travnikom, v najnižjem delu je umetno zasajen smrekov gozd. Na območju smrekovega gozda je najnižja točka kotanje in tam je opaziti več ponikev, v katerih voda, ki skozi preperelino priteka iz pobočij kotanje, zastaja in ponika v zemljo. Dve ponikvi sta suhi in verjetno ne opravljata več svoje funkcije, tretja, najnižja, pa je aktivna v sedanjosti. Zastajanje vode se pojavlja le ob večjih količinah vode, sicer pa le ta odteka sproti in se sploh ne pojavi na površju. Opozoriti velja, da do te ponikve ni opaznih nadzemnih oblik, ki bi jih naredila tekoča voda. Zaradi daljšega obdobja brez dežja so bile na območju ponikve opazne manjše razpoke v prsti. Tej kotanji sledi v smeri proti jugovzhodu večja vrtača. Na jugovzhodnem robu vrtače imamo po obsegu manjšo vrtačo, ki je globoka vsaj osem metrov in ima v dnu večji požiralnik, v katerega so nekoč metali odpadke in umrlo živino, sedaj pa ga je kmet zasul z raznim materialom. Po besedah domačina naj bi spodaj tekla voda. Strukturne stopnje v reliefu nastanejo na stiku kamnin, ki so različno odporne na erozijo. V odpornejših kamninah potekata erozija in denudacija počasneje kot v manj odpornih kamninah. Zaradi selektivne erozije in denudacije na območju stika različno odpornih kamnin se pojavijo razlike v strminah pobočij. V odpornejših kamninah so pobočja strma, v manj odpornih kamninah pa so položnejša. Strukturne stopnje na območju Kozjanskega regijskega parka se pojavljajo na mestih, kjer se litotamnijski apnenec stika z manj odpornimi oligocenskimi in miocenskimi sedimenti (laporji, peščenjaki). Najizrazitejši in največji strukturni stopnji najdemo vzhodno od Pilštanja in v Trebčah. Strukturna stopnja vzhodno od Pilštanja je nastala na jugozahodnem pobočju Vine gore, na stiku oligo-miocenskih peščenjakov in litotamnijskega apnenca. Litotamnijski apnenec je odpornejši na erozijo in denudacijo kot peščenjaki, zato je pobočje v litotamnijskem apnencu strmejše. V Trebčah, pri motelu Trebče ob glavni cesti Podsreda-Bistrica ob Sotli, se prav tako kot pri Pilštanju pojavi stik med oligo-miocenskimi peščenjaki in litotamnijskim apnencem. Tudi na tem mestu je nastala izrazita strukturna stopnja s strmo steno iz litotamnijskega apnenca (slika 115). Izrazitejšo strukturno stopnje najdemo še na severni strani hriba Boršt (zahodno od Podsrede), kjer se litotamnijski apnenec nahaja nad oligo-miocenskimi peščenjaki. Na območju izvira Sušice (v Bistrico se izlije pod Podsredo; str 57), 2 km severovzhodno od Kozjega, imamo manjšo strukturno stopnjo (slika 116), ki se vleče okoli zahodnega in južnega dela hriba Puše, ki se nahaja vzhodno od izvira. Pri izviru se stik litotamnijskega apnenca in oligo-miocenskih kamnin kaže le z meter visoko strukturno stopnjo, ki pa postopno preide v okoli 10 metrov visoko steno, pod katero se nabirajo precej veliki bloki litotamnijskega apnenca (nekateri presegajo 3 metre), ki so se odtrgali od stene. Proti koncu se strukturna stopnja ponovno zniža. Skalne osamelce najdemo v triasnem dolomitu. Nastali so zaradi lokalno večje odpornosti kamnine na mehanično preperevanje. Najizrazitejši skalni osamelci se nahajajo južno od Kunšperka (2 km vzhodno od Bistrice ob Sotli; slika 117), na južnem pobočju hriba Pečina nad dolino Sotle. So že od daleč opazni in v višino presegajo 20 metrov. Ob vznožju osamelcev se nabira odkrušen material iz njih, v enem izmed njih se nahaja manjša jama Kunšperk (str. 131). Manjše skalne osamelce najdemo še južno od podsredškega gradu, na severnem pobočju hriba Orlica in na hribu Bukovica, ki se nahaja južno od Trebč. Okoli 10 metrov visok skalni osamelec v triasnem dolomitu pri Pilštanju je označen kot turistična zanimivost parka (Ajdovska žena; slika 118). Na strmejših pobočjih hribov v litotamnijskem apnencu se na površju pogosto pojavlja matična kamnina (slika 119). Na uravnanih predelih se kamnina na površju pojavlja redkeje. Zasledimo jo lahko tudi na sveže zoranih njivah, od koder jo iztrebljajo in odlagajo na robove obdelovalnih površin. Redkeje kot na apnencu se matična kamnina kaže na površju v dolomitu. Mikrokraške oblike na razgaljenih apnencih niso tako izrazite kot na dinarskem krasu v Sloveniji. Na izpostavljenih skalah, ki so že dalj časa na površju, lahko najdemo majhne korozijske razjede in majhne škavnice (slika 120). Že iz definicije krasa je razvidno, da se na kraškem površju voda praviloma pretaka podzemno. To je tudi eden izmed pogojev, da lahko območje označimo kot kraško. Podzemno pretakanje vode da pokrajini svojevrsten pečat s številnimi značilnimi površinskimi in podzemnimi geomorfnimi oblikami. Poleg odsotnosti površinske rečne mreže nas na kraško pretakanje vode opozarjajo še požiralniki, ponikalnice, jame in izviri na stiku vodoprepustne in neprepustne kamnine. Ker so reliefne oblike in številne ponikalnice na stiku kraških in nekraških kamnin že opisane v poglavju o kontaktnem krasu, jih na tem mestu ne bom ponovno obravnavala. Prav tako so bili že opisani številni izviri, zato bom v tem poglavju podala le splošen pregled izvirov. Poglavje je tako omejeno na odtok avtogene in alogene vode iz kraškega površja. Na obravnavanem območju uvodna trditev o podzemnem pretakanju vode na kraškem območju v grobem velja le za večje območje litotamnijskega apnenca v pasu med Pilštanjem in Podsredo. Severozahodno od Pilštanja je pas litotamnijskega apnenca širok do največ 500 metrov in tam ga površinsko prečita Sušica (Sušica, ki doseže Bistrico pri Lesičnem) in njen levi pritok. Ob suši potok presahne. Površinski tok Sušice (pri Lesičnem) po kraški kamnini je verjetno omogočil manjši lokalni prelom. Poleg Sušice pri Pilštanju površinsko teče prek litotamnijskih apnencev še Sušica pri Podsredi (str. 57). Ta potok priteče iz dolomitnega območja in ob suši presahne oziroma teče voda med in pod kamenjem v strugi. Dolina se nahaja na območju preloma, ki je opazen tudi na terenu. To območje litotamnijskega apnenca med Pilštanjem in Podsredo razen dveh Sušic nima drugega večjega dotoka alogene vode iz severne ali vzhodne strani, saj je dvignjeno nad okoliško pokrajino. Nekaj manjših vodnih tokov priteče iz območja dolomita in oligomiocenskih sedimentov, ki pa kmalu poniknejo. Jugovzhodno od Pilštanja se na litotamnijskem apnencu površinska rečna mreža z izjemo dveh potokov ne pojavlja več. Občasni potok na območju Zdol (Korte) se glede na geološko karto nahaja na litotamnijskih apnencih, po ogledu terena pa je to območje iz miocenskega laporja. Potok se začne z manjšimi izviri na stiku laporjev in litotamnijskega apnenca, nadaljuje se pa z globoko in ozko grapo. Dupla (levi pritok Bistrice nad Podsredo) je drugi potok, ki po apnencu teče površinsko. Izvira severno od Ješovca pri Kozjem, njen tok pa sledi prelomu v smeri S-J. Ob prelomu je razgaljena oligocenska sivica, ki je potoku omogočila površinski vodni tok (Gospodarič, 1977). Ob tem prelomu imamo 100 metrov severneje še ponikalnico Gabro (str. 48), ki do požiralnika ob prelomu prav tako teče površinsko, ampak ne po oligocenskih sivicah, pač pa po litotamnijskem apnencu (Gospodarič, 1977). Zanimivo je, da dolini Duple in Gabre ločuje le nekaj metrov višji relief, tako da je izvir Gabre oddaljen od doline Duple okoli 150 metrov. Dupla po dobrem kilometru toka priteče na dolomite. Na širši coni preloma je več izvirov, poleg izvira Gabre in Duple imamo še dva manjša potoka, ki vodo odvajata v Duplo. Tektonika je sredi litotamnijskega apnenca z drobljenjem kamnine in z vložkom oligocenske sivice ustvarila za vodo neprepustno območje, ki omogoča površinsko pretakanje in številne izvire na dnu doline. Na območju litotamnijskega apnenca med Pilštanjem in Podsredo so na stiku litotamnijskega apnenca z drugimi kamninami nastali številni izviri in slepe doline s požiralniki, odsotna je površinska rečna mreža in pojavljajo se posamezne jame (str. 124131) Vse to nam dokazuje, da se voda na območju litotamnijskega apnenca pretaka podzemno. Na območjih, kjer se litotamnijski apnenec pojavlja le v manjših krpah, ga že v nekraški kamnini izoblikovane tekoče vode prečijo površinsko. 500 metrov širok in 7 km dolg pas litotamnijskega apnenca med Zgornjo Pohanco in Pavlovo vasjo na južnem vznožju Orlice prečijo po štirje potoki, ki že pred prihodom na litotamnijski apnenec tečejo po območju preloma. Manjši potok severno od Zgornje Pohance, ki izvira le okoli 500 metrov pred območjem iz litotamnijskega apnenca in njegov tok ni vezan na prelom, s prihodom na apnenec ponikne (slepa dolina severno od Zg. Pohance; str. 96). Da se na tem območju nekaj vode kljub površinski rečni mreži pretaka tudi podzemno, nam nakazujejo številni izviri na južnem robu litotamnijskega apnenca, kjer le ta meji na pliocenske sedimente. Podobno je na območju Gorjan (zahodno od Podsrede), kjer so pasovi litotamnijskega apnenca prav tako zelo ozki in jih površinsko preči alogena voda tam, kjer se pojavljajo prelomi, avtogena voda pa pronica vertikalno v kamnino in pride na površje v nekaj šibkejših izvirih. Na Bizeljskem na območju litotamnijskega apnenca ni razvite površinske rečne mreže, na stiku te kamnine z laporji pa se pojavljajo izviri. Na dolomitu, ki je kemično slabše topen kot apnenec, je rečna mreža bolj razvita. Bistrica, osrednja reka obravnavanega območja, teče precejšen del poti prek dolomita, v katerega se je globoko vrezala. Od večjih pritokov velik del poti preko dolomita preteče tudi Sušica, ki se v Bistrico izlije med Podsredo in Trebčami (str. 57). Ta Sušica ob nizkih vodah presahne, ob večji količini padavin pa teče površinsko. Poleg omenjenih vodotokov imamo na obravnavanem območju še več potokov, ki površinsko prečijo dolomitno območje. Na zahodnem delu Orlice, na območju Osredka pri Podsredi, je to potok Močnik, ki nastane po združitvi Rakonce in Podvetrnice. Po osrednjem delu Orlice teče potok Dramlja. Do zaselka Vrhovnica (3,5 km severozahodno od Bizeljskega) teče Dramlja vzporedno s potekom hribovja, v smeri od jugozahoda proti severovzhodu, pri Vrhovnici pa spremeni svoj tok za 90 stopinj in teče naprej proti Bizeljskemu. Sušički potok se nahaja na vzhodnem delu Orlice in izvira izpod hriba Rožce (1,5 km južno od Bistrice ob Sotli), od koder teče proti jugu in se 2 km po Bizeljskem izlije v Sotlo. Dolomitno območje jugovzhodno od Kozjega površinsko preči Dupla, ki se v Bistrico izlije 500 metrov severno od Podsrede. Na območju Vetrnika je osrednji potok Bistri graben, ki se pri Kozjem izlije v Bistrico. Doline potokov na dolomitu so globoko, strmo in ozko vrezane v matično kamnino. S pobočij okoliških hribov se pogosto v glavno dolino stekajo ozke grape, ki jih naredijo občasni hudourniški potoki. Na stiku dolomita in neprepustnih kamnin je le nekaj izvirov, večinoma se pojavljajo v dolini Bistrice. Prav tako ni znanih večjih jam, ki bi imele aktivne rove, po katerih bi se pretakala voda. Na območju stika dolomita in apnenca deluje dolomit za vodo kot neprepustna kamnina, saj iz njega priteče voda, ki nato na apnencu ponikne in ustvari slepe doline. Na dolomitu je torej dobro razvita površinska rečna mreža, podzemno pretakanje se pojavlja redko. Edini neposreden dokaz podzemnega pretakanja vode v dolomitu je slepa dolina Jevše (str. 94), kjer v dolomit ponikne potok, ki priteče z območja skrilavih glinovcev. Razen na območju Gorjan (zahodno od Podsrede) so kraški pojavi na tej kamnini zelo redki in omejeni na nekaj vrtač. Na stiku lapornatega apnenca in litotamnijskega apnenca je nekaj zatrepnih dolin in veliko izvirov. Rečna mreža je površinska in prevladuje fluviodenudacijski relief. Na območju Gorjan pri Podsredi, kjer je zastopanost vrtač večja, se pojavljata tako površinski kot podzemni odtok vode. V neposredni bližini imamo namreč požiralnik in občasen površinski vodni tok. Avtogena voda ob izdatnejših padavinah napolni kotanjo s požiralnikom pri Pokleku pri Podsredi (str. 36). Občasen potok na območju Gorjan teče ob prelomu, začne se pa na stiku litotamnijskega apnenca in lapornatega apnenca. To območje površinsko preči tudi potok Dolarjev graben, ki priteče iz Orlice. Na stiku litotamnijskega apnenca in nekraških kamin pojavljajo številni izviri. Nekateri izvirajo izpod strme stene, pri drugih doseže voda površje skozi preperelino. V preteklosti so izvire zelo pogosto uporabljali za preskrbo z vodo, tako da lahko še danes vidimo ob izvirih kamnita ali lesena korita in betonske zbiralnike. Najpogosteje se pojavljajo na vzhodnem robu pasu litotamnijskega apnenca, ki se razprostira med Pilštanjem in Podsredo. Apnenec se na tem območju stika z miocenskimi laporji in lapornatim apnencem, zaradi česar se kraška voda me more več pretakati podzemno in pride na površje. Večinoma so šibki, le nekaj jih je stalnih. Izviri so na tem območju ustvarili številne zatrepne doline (npr. zatrepni dolini Gruske (str 45) in Trebčice(str. 69)). Več izvirov je nastalo tudi na južnem robu litotamnijskega apnenca med Pavlovo vasjo in Zgornjo Pohanco na južni strani Orlice, kjer se litotamnijski apnenec stika s pliocenskimi sedimenti. Nekaj izvirov na tem območju je močnejših, eden izmed njih je vir vode za ribogojnico (izvir pri Sromljah ob južni meji Kozjanskega regijskega parka; slika 122). Močnejši izviri prihajajo na površje v pliocenskih sedimentih in ob njih ni izoblikovanih tipičnih reliefnih oblik. Ti izviri so večinoma zelo antropogeno spremenjeni. Na območju dolomita so kraški izviri redkejši. Nekoliko več jih je le pod Vetrnikom. Kraške jame so na območju kozjanskega krasa redke, na nekaterih območjih še sploh niso preučene. Večina poznanih jam se pojavlja v povirju Bistrice in na njenem razvodju z Virštanjskim potokom. Sedem jih je v litotamnijskem apnencu, štiri so v zgornjetriasnem dolomitu in ena na stiku litotamnijskega apnenca in lapornatega šentjurskega apnenca. Na krasu v apnenčastih kamninah okrog Kozjega so pretežno vodoravne jame s povprečno dolžino 99,3 metra in globino 19,1 metra. Na 3 km2 površine pride povprečno ena jama, dolžina jamskih rovov pa znaša 40 m/km2 (Gospodarič, 1977). Puščavnikova jama (Gruska jama), se nahaja v pobočju zatrepne doline Gruska (2 km severovzhodno od Kozjega), v neposredni bližini izvira Gruske (str. 45). Nastala je v litotamnijskih apnencih. Skupna dolžina jame znaša 22 metrov, višinska razlika pa 2 metra. Jama ima značilnosti suhega vodnega rova, ki je močno korodiran. V končnem delu rova se nahaja nekaj kapnikov in sigastih površin. Ta jama je bila nekoč izvir, oblika današnjega rova pa je rezultat delovanja erozije in korozije (Kataster jam Jamarske zveze Slovenije, 1979). Jama Gruska – izvir (slika 124), iz katere izvira potok Gruska, se nahaja v strmi steni iz litotamnijskega apnenca v zatrepu doline Gruska (str. 45). Najverjetneje dobiva vodo iz požiralnika, ki se nahaja 200 metrov višje in požira vodo potoka Gabra (str 48), ki se napaja iz izvira izpod Opečnika in izvira pri Štoru. Gruska jama predstavlja 26 metrov dolg vodoravni rov, ki je nekdanji dotočni kanal vode iz lapornate Vrenske Gorce (Gospodarič, 1977). Pri vhodu v jamo, ki je širok 5 metrov in visok 1,2 metra, se na tleh nahajajo podorne skale. Za vhodom se rov usmeri proti severu, se zoži na dva metra in postopne preide v sifon. V stropu jame se opazne manjše razpoke (Kataster jam Jamarske zveze Slovenije, 1998). V severnem pobočju zatrepne doline Gruska (str. 45) najdemo v litotamnijskih apnencih Kodrinovo brezno (slika 125), ki je udornega nastanka. Vhod v brezno meri 80 x 60 cm, nadaljuje se v 20 metrov globoko brezno, ki je široko od 1,5 metra do štirih metrov, konča pa se z manjšo dvorano, iz katere se odcepita dva rova. Rov v smeri juga (Lepi rov) je dolg 15 metrov in ima kapniški steber ter stalagmit. Konča se s podorom. Rov proti severu (Rov Nade) poteka 15 metrov navzdol in se konča z manjšo dvorano, v kateri se pojavi manjši izvir, ki izginja v sifonu. V rovu je več stalaktitov in njegove stene so precej zasigane. Skupna dolžina jame je 50 metrov, skupna globina pa 35 metrov (Kataster jam Jamarske zveze Slovenije, 1973). Kodrinova jama se nahaja v litotamnijskih apnencih južnega pobočja zatrepne doline Gruska (str. 45), na nasprotni strani Kodrinovega brezna. Jama je udornega nastanka. Vhod v jamo je 1 meter visok in 2,5 metra širok, za vhodom se jama pod pravim kotom nadaljuje 12 metrov v notranjost in se konča s podorom. V jami je pet metrov visok kamin, stene jame so zasigane, tla pa pokrivajo srednje velike skale (Kataster jam Jamarske zveze Slovenije, 1972). Pri Kozjem so v dolomitu tri jame (Krofelnova jama, Jama na Klančeki in Gršinska jama), ki so v bistvu umetno razširjene razpoke. V Krofelnovi jami in v Jami na Klančeki so v preteklosti pridobivali železovo rudo. Vse tri jame so tudi uporabljali kot hladilnice in skrivališča (Gospodarič, 1977). Pustišekovo polšno najdemo pri Čejnselah, 3 km vzhodno od Kozjega. Nahaja se v litotamnijskem apnencu in poteka vzporedno s 60 metrov oddaljenim kontaktom med apnenci in zgornjetriasnimi dolomiti v smeri od severozahoda proti jugovzhodu (Gospodarič, 1977). Jama ima udoren vhod, ki je nastal s porušitvijo stropa nad spodnjima rovoma, ki sta razvita v dveh horizontih (sliki 128 in 129). V zgornjem, obsežnejšem horizontu se nahajajo erozijski profili rova z ohranjenimi ostanki alohtonega peska, proda in ilovice, kar nakazuje na nekdanji vodni tok. Sedimente je v nižje ležeči vodni rov prenesla voda, ki skozi kamine še vedno priteka v jame ter korodira stene in sigo na njej (Gospodarič, 1977). Oba vodoravna rova sta na več mestih povezana s korozijskimi kamini, ki so cevaste oblike in imajo neenakomerno razjedene stene. Po dnu se nahajajo skale. V jami so vidni prelomi v smeri SZ-JV in SV-JZ, ki so omogočili osnovno usmerjenost jame. Na nekaterih mestih so v pretrti kamnini porušene stene in strop. 26 metrov pod površjem se v nizkem meandrastem rovu pojavlja tekoča voda, ki priteka iz severozahodne strani in izgine v rove pod vhodno dvorano. Voda se ponovno pojavi na drugi strani dvorane, kjer se da slediti vodnemu toku še 30 metrov daleč, potem pa postane rov za človeka neprehoden. Od kod priteka in kam odteka jamski potok, se ne ve zanesljivo, možno je, da se v jami pojavlja voda, ki ponika v greze severno od 300 metrov oddaljenih hiš pri Čen selu (slepa dolina Lastnič; str. 78). Voda morda izvira v 1 km oddaljeni grapi Lastniča (zatrepna dolina Log; str. 59). V tej smeri morebitnega podzemeljskega odtoka se na površju pojavljajo vrtače. Prodne naplavine v jami so iz peščenjaka, rožencev, zaobljenih litotamnijskih skorij in kosov apnenca. To je ostanek sarmatskih sedimentov, ki kot erozijski ostanki prekrivajo starejše kamnine, kot so apnenec, lapor, sivica in zgornjetriasni dolomit (Gospodarič, 1977). Ulekova jama se nahaja 3 km severovzhodno od Podsrede, v pobočju doline potoka Ločica, ki priteče iz Jezerskega studenca (str. 67). Nastala je ob razpoki v litotamnijskem apnencu. Ozek kanal vodi od vhoda v manjšo dvorano udornega nastanka. Iz dvoranice vodi 8 metrov dolg rov, ki se postopno tako zoži, da postane neprehoden. Dolžina jame znaša 20 metrov, skupna dolžina rovov pa 28 metrov. Na stenah in stropu jame se pojavljajo siga in kapniki, ki so že polomljeni (Kataster jam Jamarske zveze Slovenije, 1998). 8. Ajdova jama Ajdova jama se nahaja na južni strani Orlice med naseljema Sromlje in Silovec. Nastala je v litotamnijskem apnencu. V dolžino meri okoli 10 metrov, ima pa še en stranski rov, po katerem so po pričanju domačina nekoč lahko prišli do površja, sedaj pa je zasut. Strop jame se nahaja manj kot meter pod površjem. V njej je veliko prsti, sprane s površja. Stranski rov je malo zasigan. Po pričanju domačina so v njej našli staroslovanske ostanke, med vojno pa so se v njej skrivali partizani. Jama Kunšperk se nahaja v triasnem dolomitu južno od naselja Kunšperk, na južnem pobočju hriba Pečina (3 km vzhodno od Bistrice ob Sotli). Jama je nastala ob razpoki in je dolga okoli 10 metrov (Dokumentacija KRP). Brezno Boršt najdemo zahodno od Podsrede na južnem pobočju hriba Boršt. Nastalo je na stiku litotamnijskega apnenca in lapornatega šentjurskega apnenca in je udorno-erozijskega nastanka. Brezno je globoko 10,5 metrov in široko 6 metrov(Dokumentacija KRP). Terensko delo na obravnavanem območju nam daje podrobnejši vpogled v kraške oblike v litotamnijskem apnencu, ki je v Kozjanskem regijskem parku najbolj zakrasel. Kraške oblike v ostalih kraških kamninah se pojavljajo le izjemoma, in sicer med prevladujočim fluviodenudacijskim reliefom. V nadaljevanju bom predstavila eno izmed možnih tipologij krasa v Kozjanskem regijskem parku. Glavni kriterij za tipizacijo območij, kjer se kraški pojavi pojavljajo, je kamnina. Poleg kamnine ima pomembno vlogo pri razvoju kraških pojavov tudi velikost območja kraške kamnine in hkrati sklenjenost območja. Lastnosti kamnin in velikost območja kamnin določajo pogoje za razvoj kraških oblik in odločilno vplivajo na pretakanje vode ter razvoj rečne mreže. V Kozjanskem regijskem parku se pojavljajo kraški pojavi na litotamnijskem apnencu, miocenskih lapornatih apnencih in v triasnem dolomitu. V lapornatih apnencih in na dolomitu prevladuje površinsko pretakanje vode in s tem fluviodenudacijski relief, kraški pojavi se pojavljajo le izjemoma. Območja, kjer se kraški geomorfni pojavi pojavljajo, delimo na: kras v litotamnijskem apnencun; fluviodenudacijski relief z elementi krasa na dolomitu; fluviodenudacijski relief z elementi krasa na lapornatem apnencu. Najbolj zastopan in razvit je kras v litotamnijskem apnencu. V triasnih dolomitih in v miocenskih lapornatih apnencih se kraški pojavi pojavljajo le na posameznih ločenih območjih znotraj prevladujočega fluviodenudacijskega reliefa. Litotamnijski apnenec v Kozjanskem regijskem parku zavzema 26 km2. Večje sklenjeno območje litotamnijskega apnenca imamo le v pasu med Pilštanjem in Podsredo, ki meri približno 15 km2. Ostali litotamnijski apnenec se pojavlja v manjših zaplatah po drugih delih obravnavanega območja. Zaradi izrazite razlike v velikosti območij litotamnijskega apnenca se pojavljajo tudi razlike v kraških pojavih. Na manjših območjih kraške kamnine kraški pojavi niso tako pestri kot na obsežnejših območjih, kjer se lahko zaradi večje količine vode, ki se pretaka skozi kras, razvijejo pestrejše in izrazitejše geomorfne oblike. Na podlagi velikosti območja litotamnijskega apnenca in posledično razvitosti kraških pojavov lahko nadalje ločimo: kras na večjem sklenjenem območju litotamnijskega apnenca; kras na manjših zaplatah litotamnijskega apnenca; Kras na večjem sklenjenem območju litotamnijskega apnenca. Na 15 km2 velikem območju med Pilštanjem in Podsredo imamo na litotamnijskem apnencu lepo razvite in pestre kraške oblike in oblike kontaktnega krasa. Od Pilštanja do Zdol se pojavlja litotamnijski apnenec v obliki ozkega slemena, ki se pri Zdolah razširi in postopno preide v bolj uravnan in planotast svet, ki je precej zakrasel. Na celotnem območju je 10 vrtač na km2, ki so na območju okrog Čejnsela (3 km vzhodno od Kozjega), Križan Vrha (3 km severovzhodno od Podsrede) in Olimske gore (2 km severovzhodno od Podsrede) nekoliko bolj zgoščene. Najpogostejše so na uravnavah in na manj strmih pobočjih. Pojavljajo se tako majhne, nekaj metrov globoke in široke vrtače, kot tudi večje vrtače, ki v globino presegajo 10 metrov, v širino pa 100 metrov. Večje vrtače so značilne za uravnano planotasto območje med Kopinjo Loko in Olimsko goro. Vrtače in kamnito površje nam že na prvi pogled razkrivajo kraško površje na uravnanem in planotastem svetu med Pilštanjem in Podsredo, vendar to ni dovolj, da bi območje že lahko označili za kraško. Na celotnem območju iz litotamnijskega apnenca med Pilštanjem in Podsredo razen dveh izjem (Sušica pri Lesičnem in Sušica pri Podsredi; str. 119) ni razvite površinske rečne mreže. To nakazuje na to, da se voda iz tega območja odvaja podzemno, kar je ena izmed glavnih značilnosti krasa. Avtogena voda pronica v podzemlje skozi razpoke v kamnini. Pri strukturnih stopnjah in drugje, kjer je razgaljena večja količina kamnine, lahko opazimo številne lezike in druge razpoke, ki omogočajo pretakanje vode skozi sklade litotamnijskega apnenca. Alogena voda, ki priteče na območje apnenca iz dolomitov in laporjev, kmalu ponikne v požiralnike in s tem ustvari slepe doline. Med Krn Vrhom in Olimsko goro imamo sedem slepih dolin, od katerih lahko le eno označimo za tipično slepo dolino, ostale slepe doline pa še niso popolnoma razvite in so označene kot netipične slepe doline. Voda iz obravnavanega kraškega območja izteka v številnih izvirih, ki so nastali na stiku litotamnijskega apnenca z ostalimi miocenskimi in oligo-miocenskimi sedimenti. Nekateri izviri so na vzhodni strani apnenčastega masiva naredili zatrepe in zatrepne doline. Prav tako kot slepe doline se tudi zatrepne doline razlikujejo od zatrepnih dolin drugje po Sloveniji. Poleg tipičnih zatrepov, kjer voda izvira izpod strme stene (npr. zatrepni dolini Gruske (str. 45) in Trebčice (str. 69), se na obravnavanem območju pojavljajo še zatrepi z veliko bolj položnimi pobočji (npr. zatrepna dolina pri Dekmanci; str 61). Voda pri teh zatrepih ne prihaja na površje izpod skalne stene, pač pa v manjših izvirih v pobočjih zatrepa, ki so spodaj večinoma iz nekraške kamnine, zgornji del oboda pa sestavlja litotamnijski apnenec. Od dolinskih oblik, ki se pojavljajo na krasu, imamo na območju med Pilštanjem in Podsredo še dve suhi dolini. Suha dolina pod Vino goro je najverjetneje ostanek nekdanje rečne mreže, ko so litotamnijski apnenec še prekrivali sarmatski sedimenti (str. 100). Poleg ponorov in izvirov nam podzemno pretakanje dokazujejo tudi redke odkrite jame na obravnavanem območju. Po do sedaj znanih podatkih se voda pretaka skozi rove v Pustišekovi polšni (str. 127), v Gruski jami (str. 125) in v Kodrinovem breznu (str. 125). Na aktivno korozijo in raztapljanje kamnine lahko sklepamo po škavnicah in drugih korozijskih razjedah, ki se pojavljajo na večjih izpostavljenih apnenčastih skalah. Za kras na litotamnijskem apnencu med Pilštanjem in Podsredo držijo vse bistvene lastnosti, ki definirajo kras: voda se pretaka podzemno; prisotna je poklinska prepustnost kamnine; voda kemično raztaplja kamnine, kar se kaže v mikrokraških oblikah na izpostavljenih skalah; razvite so površinske in podzemne kraške oblike. Litotamnijski apnenec se v manjšem obsegu pojavlja še na območju Gorjan (zahodno od Podsrede), Bizeljskega ter v ozkem pasu med Zgornjo Pohanco in Pavlovo vasjo na južni strani Orlice. Ponekod je površina litotamnijskega apnenca sredi ostalih kamnin zalo majhna. Takšne majhne zaplate apnenca najdemo zahodno od Pečic na zahodnem robu parka, pri zaselku Vrhovnica v masivu Orlice, na območju Ortnic (2,5 km severovzhodno od Pilštanja) potem južno od Kunšperka ter v ozkem pasu med Trebčami in Kunšperkom. Kjer je obseg apnenca manjši, so kraški pojavi manj pestri in pogosto redkejši kot na večjem območju iz kraške kamnine. Vsako manjše območje iz litotamnijskega apnenca na obravnavanem območju ima svoje posebnosti, po katerih se razlikuje od ostalih. Na Bizeljskem se pojavljajo manjše vrtače, na stiku z nekraško kamnino se je izoblikovala slepa dolina pri Bukovju (str. 93), ob stiku z ostalimi miocenskimi sedimenti na vzhodni strani območja iz litotamnijskega apnenca pa je nastalo nekaj izvirov. Na izpostavljenih mestih je na površju opazna matična podlaga. Območje med Zgornjo Pohanco in Pavlovo vasjo je zaradi strmega in z rečnimi dolinami razčlenjenega površja skoraj brez vrtač. Na tem območju je razvita površinska rečna mreža, saj potoki, ki pridejo iz nekraškega površja severno od apnenčastega pasu, na litotamnijskem apnencu ne poniknejo. To območje je močno razkosano s prelomi, kar potokom omogoča površinsko pretakanje. Kljub površinski rečni mreži se na tem območju voda pretaka tudi podzemno. Na to nam poleg slepe doline severno od Zgornje Pohance (str. 96) nakazujejo tudi številni kraški izviri na južnem robu litotamnijskega apnenca. Poleg tega rečne doline, ki prečijo apnenec ob prelomih, nimajo stranskih pritokov in grap, po katerih bi avtogena voda tekla v osrednji potok. V pokrajini lahko opazimo še pogosto razkrito matično podlago in redke kamnite zidove, ki so nastali iz iztrebljenega kamenja. Na tem območju se torej prepletajo kraške in rečne reliefne oblike, pri čemer so rečne reliefne oblike pogojene s pritokom alogene vode na kraško kamnino. Na območju Gorjan in Vojskega (zahodno od Podsrede) se litotamnijski apnenec pojavlja v dveh vzporednih pasovih v smeri vzhod-zahod. Med njima je območje iz miocenskih lapornatih apnencev, ki predstavlja nižji svet glede na litotamnijski apnenec. Površje južnega pasa litotamnijskega apnenca je precej zakraselo, pojavljajo se številne vrtače, na pobočjih vzpetin je opaziti živoskalno apnenčasto podlago. Prečita ga Dolarjev graben in še en manjši potok, ki izvirata višje v nekraških kamninah. V grapah obeh potokov imamo na apnenčasti podlagi kraška izvira, ki nakazujeta na možnost, da se avtogena voda iz tega območja pretaka vertikalno v kraško površje. Severni pas apnenca je še ožji od južnega in predstavlja vrh slemena, ki se vleče od Podsrede proti zahodu do Velikega Kamna. Na slemenu je nekaj vrtač, na hribu Boršt pa manjše brezno (str. 131). Pas apnenca preči v ozki dolini Koprivniški potok, na obeh straneh pasu so redki izviri, ki nakazujejo na kraško pretakanje vode. Na manj kot pol kvadratnega kilometra veliki zaplati litotamnijskega apnenca, ki se polkrožno razteza med Križami in Zgornjimi Šapolami (zahodno od Pečic ob zahodni meji parka) razen dveh vrtač in kraškega izvira ni opaziti kraških pojavov. Celotno območje prečka nekaj potokov, ki se začnejo že višje v dolomitu. Omeniti velja, da se pas apnenca naprej proti zahodu onstran meje parka razširi in da se je v njem razvil kras z vsemi svojimi značilnostmi. Ta obravnavana zaplata apnenca je potemtakem skrajni vzhodni del zakraselega območja. Zaplata litotamnijskega apnenca med Pečino in Silovcem južno od Kunšperka je velika 200 x 700 metrov. Na njej imamo le eno vrtačo in pa izvir Hamerček, ki je izoblikoval polkrožni dolinski zatrep (str. 76). Na pol kvadratnega kilometra velikem območju litotamnijskega apnenca v okolici Vrhovnice (v masivu Orlice, 2 km severozahodno od Bizeljskega) je nastalo nekaj vrtač, drugih kraških oblik pa ni opaziti. Območje površinsko preči potok Dramlja. Kraške oblike so prav tako redke na nekaj manj kot en kvadraten kilometer velikem območju pri Ortnicah (2,5 km severovzhodno od Pilštanja), preko katerega površinsko teče potok Buča. Najdemo lahko eno majhno vrtačo in nekaj šibkih izvirov. Na desni strani Bistrice se med Trebčami in Kunšperkom vleče ozek pas apnenca, ki je na južni strani obdan z dolomiti in na severni z lapornatim apnencem. Na njem so tri vrtače in na pobočjih hribov je pogosto na površju matična kamnina. Na severni strani pasu litotamnijskega apnenca je na stiku z lapornatim apnencem nastal eden izmed izvirov Trebčice (str. 69). Za kras na majhnih območjih litotamnijskega apnenca v Kozjanskem regijskem parku je torej značilno: prepletanje fluviodenudacijskih in kraških geomorfnih oblik. Alogeni potoki te krpe pogosto prečijo površinsko in z ozkimi dolinami razčlenijo apnenčaste zaplate. Če potok nima dovolj vode, ponikne, ko priteče na litotamnijski apnenec; avtogena voda iz manjših območij apnenca odteka kraško in prihaja na površje v izvirih na stiku apnenca z neprepustnimi kamninami; površinske kraške geomorfne oblike so skromne; matična kamnina se pogosto pojavlja na površju. V triasnem dolomitu so kraške oblike redke in razpršene po celotnem območju pojavljanja te kamnine. Nimamo večjega sklenjenega območja, ki bi bilo zakraselo. Voda se pretaka površinsko, rečna mreža je lepo razvita in razvejana. Potoki so izoblikovali v dolomitu številne doline. Površje oblikujeta erozija in denudacija, kraški geomorfni pojavi se pojavljajo le izjemoma. Na območju Vetrnika ni opaznih površinskih kraških oblik, razvita je površinska rečna mreža. Jame, ki se pojavljajo v tej kamnin v okolici Kozjega (str. 126), so umetno razširjene špranje. Jugovzhodno od Kozjega imamo v triasnem dolomitu prav tako razvito in lepo razvejano površinsko rečno mrežo. Poleg tega na uravnavah najdemo nekaj vrtač. V južnem delu parka se triasni dolomit pojavlja v masivu Orlice vse od Pečic na zahodni meji parka pa do Kunšperka na vzhodu. Na tem območju se z dolomitom prepletajo še ostale kamnine (skrilavi glinovci, peščenjaki, lapor, litotamnijski apnenec, konglomerat…). Največ površinskih kraških oblik najdemo v 500 metrov dolgem in 100 metrov širokem pasu dolomita južno od Osredka pri Podsredi. Območje se nahaja na uravnavi Dobrova, ki je na severu in vzhodu zaprta z višjimi vzpetinami, na južni in zahodni strani pa se površje strmo spušča v doline potokov. Poleg vrtač se na izpostavljenih delih površja pojavlja še razgaljena matična kamnina. V številnih majhnih kamnolomih je opazno, da je prst zelo plitva, kamnina pa na podlagi opazovanja profilov v kamnolomih nima pogostih razpok, ki bi omogočale vertikalno pretakanje vode. Na uravnavi ni sledi površinskega pretakanja vode. Na strmih pobočij na jugu in zahodu območja pa je opaznih več hudourniških grap, ki se iztekajo v glavno dolino. Drugje po dolomitu v masivu Orlice so vrtače redke. Najdemo jih na uravnavah hribov, večinoma sta po dve vrtači skupaj. Na celotnem območju triasnega dolomita imamo eno slepo dolino na zahodnem pobočju hriba Vrce, severno od Bizeljskega (str. 94). Jama pri Kunšperku (str. 131), ki jo najdemo na tem območju, je nastala ob razpokah in nima sledi vodnega preoblikovanja rovov. Po strmih pobočjih hribov se pojavljajo številne hudourniške grape, ki se stekajo v doline večjih potokov, kot so Dramlja, Sušički potok in Močnik. Izviri vode so izredno redki. Površinske kraške oblike se pojavljajo še v lapornatih apnencih. Razen na območju Gorjan pri Podsredi so vrtače v miocenskih lapornatih apnencih zelo redke in majhne. Voda se pretaka površinsko, na stiku lapornatega apnenca z litotamnijskim apnencem je nastalo nekaj izvirov (izviri v zatrepni dolini pri Dekmanci (str. 61), izviri Trebčice (str. 69)), iz katerih voda nato po lapornatih apnencih teče po površju. Na območju Gorjan zahodno od Podsrede imamo na okoli 3 km2 velikem območju iz lapornatih apnencev 17 vrtač, od katerih nekatere sodijo med večje vrtače na območju Kozjanskega regijskega parka. Površinska rečna mreža je na tem območju razvita, večina vode priteče iz dolomitnega območja Orlice južno od miocenskih sedimentov (Dolarjev graben in krajši potok brez imena). Na stiku litotamnijskega apnenca in lapornatega apnenca sta na območju med Gorjanami in Poklekom pri Podsredi nastala dva izvira. Močnejši izvir je zajet za vodno oskrbo, drugi izvir tik nad zaselkom Poklek pri Podsredi pa je zelo šibek in je aktiven le ob padavinah. Na podzemno pretakanje vode nam kaže samo požiralnik v kotanji vzhodno od Pokleka pri Podsredi (str. 36), ki pa je aktiven le ob izrednih količinah padavin, ko voda v kotanji zastaja in nato odteka skozi požiralnik. Na lapornatem apnencu v Kozjanskem regijskem parku imamo prav tako kot na dolomitih fluviodenudacijski relief s površinskim pretakanjem vode, z dolinami in slemeni. Kraški pojavi se pojavljajo le na manjšem območju lapornatega apnenca zahodno od Podsrede, kjer se prepletajo s fluviodenudacijskim reliefom. Posamezna območja pojavljanja kraških pojavov znotraj Kozjanskega regijskega parka se močno razlikujejo med samo. Razlike izvirajo predvsem iz razlik v kamninski podlagi in velikosti območja kraške kamnine, tako da ni presenetljivo, da so nekatera območja s kraškimi pojavi znotraj parka bolj podobna drugim območjem osamelega krasa izven parka, kot pa bližnjim območjem na drugačni kamninski podlagi. Na vseh območjih osamelega krasa v panonski Sloveniji se pojavljajo značilne kraške oblike in oblike kontaktnega krasa, kot so vrtače, kraški izviri, jame, slepe in zatrepne doline ter suhe doline. V panonski Sloveniji imamo poleg večjega območja litotamnijskega apnenca med Pilštanjem in Podsredo le še eno večje sklenjeno območje te kamnine, in sicer v Voglajnskem gričevju med Ponikvo pri Šentjurju in Rogaško Slatino. Drugje se litotamnijski apnenec pojavlja le v manjših zaplatah. Območje osamelega krasa v Voglajnskem gričevju zavzema približno 27 km2 ozemlja, od tega je malo več kot polovica (14 km2) na litotamnijskem apnencu, ostalo zakraselo območje pa je v lapornatem (šentjurskem) apnencu. Območje litotamnijskega apnenca se vleče v ozkem pasu vse od Ponikve pri Šentjurju do Rogaške Slatine, pas lapornatega šentjurskega apnenca v Voglajnskem gričevju pa se začne severno od Šentjurja (Primož pri Šentjurju) in se vleče proti vzhodu vse do zaselka Okrog, severozahodno od Šmarja pri Jelšah. Med Ponikvo pri Šentjurju in Okrogom se litotamnijski apnenec in lapornat apnenec stikata. Zakraselo območje v litotamnijskem apnencu v Voglajnskem gričevju zavzema skoraj enako površino (14 km2) kot zakraselo območje med Pilštanjem in Podsredo (15 km2). Tudi to območje je nekoliko dvignjeno nad okolico iz ostalih miocenskih sedimentov. Izjemi sta območji okoli Mestinja in skrajni zahodni del območja v okolici Ponikve, kjer se drugi miocenski sedimenti in litotamnijski apnenec pojavljajo v približno enakih nadmorskih višinah. Površje na litotamnijskem apnencu je zelo zakraselo, pojavlja se veliko vrtač, najgloblje dosežejo globino do 20 metrov. Ob prehodu tekoče vode iz neprepustne kamnine na prepustno je nastalo več slepih dolin. To območje ob prelomih površinsko preči nekaj večjih potokov, kar lahko zasledimo tudi na Kozjanskem. Na stiku litotamnijskega apnenca z neprepustnimi kamnini je veliko izvirov in požiralnikov, pogoste so zatrepne doline in slepe doline. V primerjavi s krasom na Kozjanskem je na krasu v Voglajnskem gričevju več suhih dolin in stranskih obviselih dolin. Po izjavah domačinov naj bi se pojavljale tudi navpične in vodoravna jame, vendar zaenkrat še niso preučene. Zakrasel lapornat apnenec zavzema v Voglajnskem gričevju precej večje območje (13 km2) kot lapornat apnenec z elementi krasa v Kozjanskem regijskem parku na območju Gorjan, zahodno od Podsrede (3 km2). Na območju Voglajnskega gričevja je v lapornatem apnencu veliko vrtač, večje izmed njih v premeru presegajo 100 metrov. V globino dosežejo okoli 20 metrov. V Voglajnskem gričevju je v lapornatem apnencu več kratkih ponikalnic, ki so ustvarile številne slepe doline. Pojavljajo se še vrtače, ki imajo na dnu požiralnik (slika 132). Domačin mi je povedal, da se ob deževju vrtača pri Ponkvici, južno od Ponikve pri Šentjurju, napolni z vodo, ki nato postopno ponikne v požiralniku. Na lapornatem apnencu v Voglajnskem gričevju lahko najdemo tudi nekaj suhih dolin (slika 133). Na stiku lapornatega apnenca in nekraških kamnin so v Voglajnskem gričevju nastali številni izviri in zatrepne doline. Območje lapornatega apnenca v Voglajnskem gričevju površinsko preči več potokov, ki imajo svoj tok izoblikovan že pred prihodom na lapornat apnenec. Manjše zaplate litotamnijskega apnenca najdemo na več mestih v panonski Sloveniji, do sedaj so podrobneje opisana le območja v Slovenskih goricah (Erhartič, 2000). Območja so si med seboj podobna, saj so na manjših zaplatah znaki zakrasevanja redki, vrtače se pojavljajo samo na nekaterih zaplatah apnenca. Skoraj povsod je na površju opazna matična kamnina. Na stikih z drugimi kamninami se pojavljajo manjši kraški izviri. Alogena voda ta območja, prav tako kot v Kozjanskem regijskem parku, preči površinsko. Na Ponikovski planoti v Ložniškem gričevju se pojavlja kras v dachsteinskem apnencu, ki ga je v Kozjanskem regijskem parku zelo malo in kraških oblik v njem ni opaziti. Ponikovska planota je precej zakrasela, poleg vrtač se pojavljajo številne suhe in slepe doline. V panonski Sloveniji se kras pojavlja še v permskem apnencu na območju Haloz. Območje je precej zakraselo, pojavljajo se površinske in podzemne kraške oblike in oblike kontaktnega krasa. Na podlagi dosedanjih ugotovitev lahko sklepamo, da se območja osamelega krasa v panonski Sloveniji med seboj razlikujejo zaradi lastnosti kamnine in velikosti območja karbonatnih kamnin. Na območju Kozjanskega regijskega parka se kraške reliefne oblike pojavljajo na litotamnijskem apnencu, triasnem dolomitu in v lapornatih apnencih. Le na območjih litotamnijskega apnenca deluje površje kot kraško, na dolomitih in laporjih pa je razvit fluviodenudacijski relief s kraškimi geomorfnimi elementi, ki se pojavljajo samo na nekaj mestih. Ker se litotamnijski apnenec pojavlja sredi nekraških kamnin, ki ga obdajajo iz vseh strani, prištevamo obravnavano zakraselo območje litotamnijskega apnenca med osameli kras. Kraški pojavi se pojavljajo torej na območjih, ki že v osnovi delujejo kot kraška in pa znotraj fluviodenudacijskega reliefa. Na podlagi te ugotovitve lahko območja pojavljanja kraških oblik delimo na: osameli kras v litotamnijskem apnencu, kras na večjem sklenjenem območju litotamnijskega apnenca, kras na manjših zaplatah litotamnijskega apnenca, fluviodenudacijski relief z elementi krasa na dolomitu, fluviodenudacijski relief z elementi krasa na lapornatih apnencih. Največje območje litotamnijskega apnenca predstavlja območje med Pilštanjem in Podsredo. Litotamnijski apnenec se od Pilštanja do Zdol (severno od Kozjega) pojavlja v obliki ozkega slemena, ki se pri Zdolah razširi in postopno preide v bolj uravnano in planotasto pokrajino z nekaj vzpetinami, ki se vleče vse do Podsrede. Ta pokrajina je drobno razčlenjena s številnimi vrtačami, ki že na prvi pogled dajejo površju kraški značaj. Odsotna je površinska rečna mreža, podzemno pretakanje vode lahko potrdimo s tremi jamami, ki imajo aktivni vodni tok. O podzemni rečni mreži nam pričajo še številni kraški izviri na stiku litotamnijskega apnenca z nekraškimi kamninami in ponikalnice, ki izginjajo v požiralnike slepih dolin. Na prisotnost korozije kažejo drobne korozijske razjede na večjih skalah, ki so že dalj časa razgaljene in izpostavljene podnebnim vplivom. Na strmejših pobočjih je na površju pogosto matična podlaga, z njiv morajo kmetje redno trebiti kamenje, ki ga odlagajo v kupe in vrste na robovih obdelovalnih površin. Na prvi pogled gre za tipično kraško območje, ob bolj natančnem preučevanju reliefnih oblik pa lahko odkrijemo številne, za kraško površje drugje po Sloveniji, netipične geomorfne oblike. Zaradi specifične sestave litotamnijskega apnenca ostane po koroziji več netopnega ostanka, ki se lahko spremeni v prst. Posledično so prsti na tej kamninski podlagi na uravnanih predelih globoke tudi več kot pol metra. Skozi to preperelino se voda po pobočjih vrtač pogosto pretaka v kanalih, ki so od zgoraj na več mestih odprti. Ta voda večinoma izgine v kraško podzemlje še preden doseže dno vrtače. Poleg vrtač z netipičnim koncentriranim vodnim tokom skozi preperelino imamo na obravnavanem območju litotamnijskega apnenca še netipične, neizrazite oziroma slabo razvite slepe doline in za kraški svet netipične široke polkrožne dolinske zatrepe. Omenjene oblike kontaktnega krasa so se razvile na stiku litotamnijskega apnenca in drugih nekraških kamnin, ki ta apnenec obdajajo. Potoki, ki oblikujejo netipične slepe doline, so zaradi majhnega zaledja in majhne količine padavin kratki. Nimajo uravnanih strmcev, tako da na prvi pogled te slepe doline delujejo kot zaprte kraške kotanje, ki imajo eno pobočje bolj strmo kot drugo. Voda se v neizrazitih slepih dolinah pogosto pretaka v kanalih pod preperelino, na površju pa se pokaže šele nekaj deset metrov pred požiralnikom. Široki polkrožni dolinski zatrepi so nastali na stiku litotamnijskega apnenca in ostalih miocenskih sedimentov, predvsem laporjev in lapornatega apnenca. Kraška voda iz območja litotamnijskega apnenca ne prihaja vedno na površje ob stiku teh dveh kamnin, pač pa nekaj deset metrov naprej od stika, v nekraških miocenskih sedimentih. Voda izvira na celotnem območju pod pobočjem zatrepa, s tem da je na nekaterih mestih količina vode večja. V začetku se pretaka po kanalih skozi preperelino, nato se postopno združujejo v glavni potok. Nastanek širokih polkrožnih zatrepov je verjetno povezan s tem, kje v podlagi je stik med litotamnijskim apnencem in drugimi miocenskimi sedimenti. Zaradi majhne mehanične odpornosti miocenskih laporjev na preperevanje in denudacijo nastanejo široki polkrožni dolinski zatrepi. Poleg netipičnih zatrepov imamo na obravnavanem območju še več tipičnih kraških izvirov, pri katerih voda izvira izpod strme stene. Ti izviri so bolj vodnati kot izviri v širokih dolinskih zatrepih, tako da ima pomemben vpliv pri oblikovanju zatrepa količina vode. Med netipične oblike uvrščamo na obravnavanem območju litotamnijskega apnenca še kraško kotanjo Križan, ki je nastala na stiku apnenca in dolomita in ima v pobočju iz apnenca krajšo ponikalnico. Manjša območja litotamnijskega apnenca so pogosto razčlenjena z rečnimi dolinami alogenih potokov. Na kraški odtok avtogene vode nam kažejo izviri na stiku kraške in nekraške kamnine ter posamezne slepe doline s ponikalnicami. Na majhnih krpah litotamnijskega apnenca se v primeru uravnanega površja pojavljajo vrtače. Na pobočjih je pogosto razkrita matična podlaga, ob kmetijskih površinah lahko najdemo kupe in vrste iztrebljenega kamenja. Na dolomitu in na miocenskih lapornatih apnencih je razvit fluviodenudacijski relief z dobro razvejeno površinsko rečno mrežo in z rečnimi dolinami razčlenjenim površjem. Na nekaj območjih pa se pojavljajo vrtače, na dolomitu je prisotna tudi ena slepa dolina. Vrtače se na dolomitu pojavljajo predvsem na uravnavah vrh hribov. V večini primerov gre le za nekaj vrtač, območja pojavljanja vrtač pa so med seboj ločena. Na lapornatih apnencih se vrtače, razen na manjšem območju zahodno od Podsrede, pojavljajo le izjemoma. Ob zaključku se ponovno vrnimo k hipotezami, postavljenimi v začetnem poglavju diplomskega dela. V Kozjanskem regijskem parku se na območju karbonatnih kamnin pojavljajo kraške reliefne oblike, katerih značilnosti so odvisne od vrste kamnine. Kras je najbolj razvit in razširjen v litotamnijskem apnencu, v dolomitih in lapornatih apnencih so kraške reliefne oblike redkejše. Na stiku kraških in nekraških kamnin so pogoste oblike kontaktnega krasa. Zaradi specifičnih lastnosti litotamnijskega apnenca prevladujejo na njem neizrazite kraške oblike. To hipotezo lahko potrdimo, saj smo prek celotne diplomske naloge videli, da se kraške oblike na različnih kamninah med seboj razlikujejo. Le na litotamnijskem apnencu se pojavlja pravo kraško površje, drugje pa se posamezne kraške geomorfne oblike pojavljajo znotraj fluviodenudacijskega reliefa. Večinoma so to vrtače, ki so v primerjavi z vrtačami na apnencu redkejše. Poleg same kamnine pa ima pomembno vlogo pri oblikovanju kraških geomorfnih pojavov še obseg območja kraške kamnine, saj je na manjših območjih kras načeloma slabše razvit. Po pričakovanjih so oblike kontaktnega krasa na stiku kraških in nekraških kamnin zelo pogoste. Te neizrazite in netipične oblike se pogosto razlikujejo od oblik kontaktnega krasa, ki smo jih vajeni iz ostalih, bolje raziskanih kraških območij v Sloveniji. Poleg netipičnih oblik kontaktnega krasa imamo še netipične vrtače, pri katerih se voda pretaka skozi preperelino. Kljub razlikam pri nekaterih geomorfnih oblikah lahko območje litotamnijskega apnenca označimo za kraško, saj so netipične slepe in zatrepne doline nastale zaradi dotoka nekraške vode na kras, oziroma zaradi odtoka kraške vode iz krasa. Vzroke za razlike lahko iščemo v količini vode (padavin) in v lastnostih apnenca, na katerem se je ta kras oblikoval. Osameli kras v Kozjanskem regijskem parku se razlikuje od ostalega osamelega krasa v panonski Sloveniji. Razlike so odraz lastnosti kamnin, v katerih se kras pojavlja. Ta hipoteza glede na rezultate dosedanjega preučevanja ostalih območij osamelega krasa v panonski Sloveniji in glede na rezultate moje diplome drži. Kras na litotamnijskih apnencih na območju Kozjanskega regijskega parka je podoben krasu na enaki kamnini v Voglajnskem gričevju. Prav tako so si v osnovi podobne tudi manjše krpe litotamnijskega apnenca. Opazne razlike v kraškem površju pa se pojavljajo v primerjavi z Ponikovskim krasom, ki je v apnencu triasne starosti.