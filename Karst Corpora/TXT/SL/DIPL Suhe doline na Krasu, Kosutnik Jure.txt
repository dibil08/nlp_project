Zaradi časovne oddaljenosti zadnjih celovitih razprav in zaradi novih geomorfoloških in krasoslovnih dognanj, se je pojavila potreba po ponovnem pregledu in interpretaciji problematike suhim dolinam podobnih oblik na Krasu. V diplomskem delu se bomo podrobneje seznanili z Doberdobskim in Malim dolom. Prvi leži v Italiji, tik za Slovensko mejo in predstavlja najhitrejšo povezavo Trsta in Gorice. Drugi se vije po uravnavi Komenskega Krasa od Branika proti Brjam. Izdelana je bila geomorfološka karta obeh suhih dolin, z opisom najznačilnejših geomorfnih oblik in procesov. Zanimivejše oblike so vrtače v dnu dolin in erozijski jarki v pobočjih. Pomembno vlogo pri interpretaciji nastanka dolin in pri interpretaciji procesov, ki v dolinah potekajo imajo sedimenti, predvsem alohtoni prodniki. V razpravi se bomo s pomočjo časovnega traku seznanili z verjetnim geološkim razvojem Krasa in razvojem obeh dolin, podrobneje z dogajanjem na prehodu miocena v pliocen. Podana je tudi primerjava dolin z nekaterimi sorodnimi geomorfnimi oblikami na Dinarskem krasu. Slovenska kraška terminologija kras opredeli kot: »Ozemlje, kjer vlada zaradi poklinske prepustnosti kamnine podzemeljsko pretakanje vode, učinkovito kemično raztapljanje kamnin in kjer so lahko razvite tudi značilne površinske in podzemeljske oblike.« (Slovenska kraška terminologija, 1973). Suha dolina je dolinasta oblika na kraškem površju brez površinskega vodnega toka (Geografski terminološki slovar, 2005). Kljub temu, da so suhe doline nastale z linearnim in površinskim delovanjem vode in jih težko najdemo v definiciji krasa, lahko rečem, da so značilne in pomembne kraške oblike. Kras ima svoj začetek in konec, svojo zgodovino, v kateri gre skozi različne razvojne faze. Če bi zgodovinski časovni trak nekega kraškega masiva večkrat presekali in stanje strnili v definicijo, bi bila ta pogosto ravno nasprotna zgornji. Ker pa vemo, da je kras do neke mere konzervativen, da ohranja starejše oblike in jih s ploskovno denudacijo le enakomerno znižuje, je verjetnost prepletanja zgodovinsko različnih stanj površja stvarnost, s katero moramo resno računati. Ko sem spoznal zgoraj zapisano sem se nehal čuditi suhim dolinam na Krasu. Ker je Kras oče krasoslovja, so najstarejše študije o njem stare vsaj stoletje. Da Kras še ni razkril vseh svojih skrivnosti, nam pove dejstvo, da so najmlajše raziskave še v teku. Skupaj z novimi pogledi v krasoslovju se je spreminjalo tudi tolmačenje oblik na Krasu. Tako tudi suhih dolin, ki so med najbolj opaznimi, obenem pa najbolj spornimi oblikami. Celovite študije o Krasu in njegovi morfologiji je objavil Radina v drugi polovici 60. let prejšnjega stoletja. Zaradi skoraj štiridesetletne časovne oddaljenosti zadnjih celovitih razprav in zaradi novih geomorfoloških in krasoslovnih dognanj, med katerimi izstopa tista o denudiranih ali brezstropih jamah, se je pojavila potreba po ponovnem pregledu in interpretaciji problematike suhih dolin na Krasu. Kras je pokrajina, ki si jo delita dve državi. Tako kot pokrajina so na dva pola razdeljena tudi mnenja raziskovalcev Krasa, o njegovem nastanku in nastanku suhih dolin. Kras je uravnava, ki je nastala bodisi z erozijskim delovanjem rek v predkraški fazi, kar zagovarjajo starejši tržaški raziskovalci in slovenski geografi, bodisi s korozijskim delovanjem kraške vode v pogojih zajezenega krasa. Suhe doline pa so nastale kot posledica poglabljanja rek v predkraški fazi razvoja površja ali pa izključno s tektonskimi premiki. V diplomskem delu bom poskusil poiskati resnico v obeh pogledih, jo dopolnil z novimi dognanji in lastnim terenskim delom in idejami. Suhi dolini, s katerima se moje diplomsko delo ukvarja, raziskovalci imenujejo doli (ed. dol, po Primorsko izgovori dou). V Italiji leži Doberdobski dol, pri Komnu pa Mali dol. Dol je dolinasta oblika na krasu, v ljudskem izrazoslovju na Dinarskem krasu pa pomeni kotanjo, suho dolino, uvalo, kraško polje, vrtačo, torej vsakršno konkavno obliko (Gams, 2003; Geografski terminološki slovar, 2005; Slovenska kraška terminologija, 1973). Beseda dol izhaja iz Praslovanščine in je pomenila jamo, votlino, dolino in tudi V dolino in V jamo. Dolina prav tako izhaja iz Praslovanščine in je večalna oblika besede dol, torej velika jama, velika dolina (Snoj, 2003). Na Krasu uporabljajo ime dol za večje vrtače, ki jih največ najdemo prav v dnu suhih dolin (Radinja, 1965). Domačini Doberdobski dol imenujejo le Dol, kar izhaja iz predhodnega poimenovanja za vrtače v njem. Da bi ločili Dol od ostalih suhih dolin mu Radinja doda pridevnik Doberdobski, po njegovi legi (Radinja, 1968). Mali dol pa je dobil ime po istoimenski vasi v njegovem dnu, da bi ga lažje razlikovali od Velikega ali Brestoviškega dola in Doberdobskega dola. Za svoji suhi dolini bom uporabljal uveljavljeni imeni Doberdobski in Mali dol, s krajšo obliko dol, kjer bo očitno za katerega gre. Zaradi preglednosti diplomskega dela naj dodam, da sem sam tudi avtor vseh objavljenih fotografij, razen kjer ni označeno drugače. V diplomski nalogi sta podrobno geomorfološko predstavljeni dve suhi dolini, Doberdobski in Mali dol. Obe suhi dolini sem natančno geomorfološko kartiral, opisal oblike znotraj njiju in ju primerjal z »normalnim« kraškim površjem. Pomembno vlogo so imeli fluvialni in kraški sedimenti v dnu dolov. Ugotovitve starejših geografskih raziskav sem dopolnil z novimi pogledi v geomorfologiji (brezstrope jame), z dognanji geoloških raziskav, predvsem s področja tektonike Jadranske mikroplošče in lastnimi odkritji. S pomočjo vsega naštetega sem poskusil interpretirati razvoj površja in izdelati relativno časovno lestvico dogodkov, ki so pripeljali do današnje podobe Krasa. Pomagal sem si tudi z nekaterimi oblikami na Krasu in Istri, ki so imele podoben razvoj kot oba dola, ali pa sklepamo, da ga bodo imele nekoč. Iskanju ideje za diplomsko delo je sledilo iskanje delovne hipoteze. Izmed večih začetnih idej sem izbral dve in ju oblikoval v hipotezi. Obe hipotezi sta povezani s problemom nastanka dolov in njihove genetične umestitve v prostor. Povezani sta z novim spoznanjem v kraški geomorfologiji, da obstajajo brezstrope ali denudirane jame. ¾ Dolinam podobni obliki v krasu, Mali in Doberdobski dol sta ali brezstropi jami ali sta tektonskega nastanka ali pa sta nekdaj aktivni danes pa suhi dolini. Prva delovna hipoteza opredeljuje možen nastanek obeh dolinskih oblik na Krasu. Dola sta nastala bodisi z denudacijo stropa nad vodoravnim jamskim sistemom bodisi s pospešeno korozijo ob tektonsko premaknjenih strukturah. Najverjetnejša, tretja možnost, ki jo podaja prva hipoteza je, da sta obliki nekdaj aktivni, danes pa suhi dolini. ¾ Ključnega pomena za razumevanje razvoja suhih dolin na Krasu so sedimenti v njih. Druga hipoteza je zastavljena bolj splošno, saj so ostanki sedimentov v dnu obeh dolov ključni za interpretacijo njihovega nastanka. V dolu lahko najdem prod, ki izvira iz fliša in je prišel s površinsko ali podzemno vodo iz Vipavske doline ali pa sigo, ki je neposreden dokaz za nastanek v jamskem okolju. Metode izdelave diplomskega dela lahko delim na kabinetne in terenske. Kabinetne metode vključujejo kritični pregled literature in izdelavo kart z računalniškimi programi. Terensko delo je vključevalo geomorfološko kartiranje s pomočjo kart v merilu 1:25000 in 1:5000 ter iskanje ostankov fluvialnih in jamskih sedimentov v prsti dolov. Z matičnim Krasom se je v Sloveniji največ ukvarjal dr. Darko Radinja. Od leta 1965 je izdal več člankov v strokovni in poljudni periodiki, v katerih je obravnaval morfologijo Krasa in njegovih posameznih delov (Radinja, 1965, 1966, 1967, 1969, 1971, 1972, 1974). Preučeval je predvsem fluvialnim dolinam podobne oblike in sedimente, ki jih je našel tako v dnu suhih dolin kot na kraški uravnavi (Radinja, 1968, 1986). Z erozijskokorozijsko teorijo in spoznanji klimatske geomorfologije je poskušal razložiti nastanek uravnav na krasu in oblike, ki jih je zapustila predkraška faza, v kateri naj bi reke tekle površinsko (Radinja, 1972). Študije o nastanku površja Krasa so izdali vsi pomembnejši starejši geografi krasoslovci (Habič, 1984, 1986; Gospodarič, 1986; Gams, 1998, 2003). Raziskovalnim člankom je skupno, da se avtorji oddaljijo od fluvialnega nastanka površja in iščejo razlago v tektoniki. Pomembne podatke k poznavanju geološkega in geomorfološkega razvoja JZ Slovenije in Krasa so prispevali geologi. Bodisi pri geološkem kartiranju (Buser, 1973; Jurkovšek et al, 1996) bodisi s študijami narivnih in prelomnih struktur (Placer, 1981; Gregorič, 2005). Kras z vseh vidikov, poleg geoloških in geografskih še arheološkega, biološkega, arhitekturnega, predstavijo monografske publikacije (Kras, pokrajina-življenje-ljudje, 1999; Slovenija: pokrajine in ljudje, 2001; Kras, voda in življenje v kamniti pokrajini, 2005). Posamezne vsebine, ki niso omejene le na matični Kras, so v člankih obravnavali domači in tuji raziskovalci, specializirani za posamezne dele geosfere. Kras, ki ga imenujemo tudi Tržaški, Goriški, Divaško–Komenski ali Sežanski Kras je okoli 500 km2 velika apneniška uravnava v jugozahodni Sloveniji (Gams, 1974). Omejitev pokrajine je nesporna tam, kjer apnenec meji na fliš in prodne nanose. Na severu in severovzhodu meji na Vipavsko dolino, na severozahodu potone pod prodno nasipino Soče (Melik, 1960), na jugozahodu meji na fliš tržaške sinklinale (Gams, 2003). Sporna pa je meja Krasa na jugu ter jugovzhodu. Tu kriterij višjega površja odpove, avtorji regionalizacij pa se poleg litoloških značilnosti naslanjajo tudi na regionalno pripadnost prebivalcev (Gams, 2003). Naravnogeografske regionalizacije, ki omejujejo dele zemeljskega površja s specifičnimi naravnimi elementi, po katerih se te razlikujejo od sosednjih in skušajo pri tem čim bolj izključiti antropogeni vpliv (Teorija in praksa..., 2004), so dolgotrajno, zamudno in neprijetno opravilo. Kljub temu pa so se regionalizacije lotili številni slovenski geografi. Melik v prvi naravnogeografski regionalizaciji mezoregijo Kras uvršča v submakroregijo Koprsko primorje. Na vzhodu h Krasu prišteva še flišne Vrhe, Slavinski ravnik z Vremščico ter Košansko in Vremsko dolino, na jugu pa mejo Krasa postavi na najožji prehod med Brkini in Vrhpoljskimi brdi, severno od Rodika (Melik, 1960; Slovenija: pokrajine in ljudje, 2001). Ilešič uvršča mezoregijo Tržaški Kras v submakroregijo Prave primorske pokrajine (Prave submediteranske pokrajine) in makroregijo Primorske pokrajine (Submediteranske pokrajine). Na jugu in jugovzhodu Kras ostro omeji glede na kamninsko podlago in nadmorske višine. Regionalizacije v kasnejših izdajah ne spreminja (Ilešič, 1972; Slovenija: pokrajine in ljudje, 2001). Gamsova regionalizacija iz leta 1983 je bila objavljena v srednješolskem učbeniku z naslovom Geografske značilnosti Slovenije, dosegla je najširši krog bralcev in je tudi najbolj znana naravnogeografska regionalizacija. Gams mezoregijo Kras uvršča v submakroregijo Kraške regije in makroregijo Primorje ali submediteranska Slovenija. Na vzhodu regijo omeji s Pivko in Brkini, na jugu pa Kras zajame še Podgrajsko podolje, Slavniško hribovje in celoten Kraški rob s Podgorskim Krasom (Slovenija: pokrajine in ljudje, 2001; Gams, 1974). Kasneje, na podlagi regionalne pripadnosti lokalnega prebivalstva iz regije izloči Slavniško hribovje (Gams, 2003). Nova regionalizacija Slovenije Geografskega inštituta Antona Melika mezoregijo Kras uvršča v makroregijo Sredozemski svet. Regija je na jugu in vzhodu ozko omejena, se najbolj približa Ilešičevi omejitvi regije in ne prestopi državne meje (Slovenija: pokrajine in ljudje, 2001). V okviru Študije ranljivosti okolja je izšla pokrajinskoekološka členitev Slovenije, v kateri Natek s sodelavci mezoregijo Kras uvrsti v makroregijo Sredozemska Slovenija. Na tretjem nivoju členitve Kras razdeli na pet mikroregij (Študija ranljivosti okolja, 2002). Omenjeni avtorji v svojih regionalizacijah Kras redko delijo na manjše enote od mezoregij. V literaturi se pojavijo delitve na manjše enote večinoma le ohlapno, brez ostrih mej. Glede na nadmorsko višino in klimatološke značilnosti Gams deli Kras na Gorenji in Dolenji Kras (Gams, 1972), glede na vaško pripadnost ga deli na Doberdobski, Kostanjeviški, Komenski, Sežanski, Divaški Kras (Gams, 2003). Posamezne dele omejujejo tudi posamezni avtorji (npr.: Radinja, 1967, 1969, 1972a). Podrobno naravnogeografsko členitev je objavil Leskovšek. Kras, ki na jugu in jugovzhodu zajema še Vrhe, Vremsko dolino in Podgrajsko podolje, deli na tri submezoregije: Severno in južno obrobje, Kraško planoto in razgibana ter specifična območja brez skupnega imena (Senožeški kras, Gaberk, Divaški Kras, Vremska dolina, Matarsko podolje) (Leskovšek, 1976). Poleg Leskovška Kras deli na mikroenote že omenjena pokrajinskoekološka členitev. Kras avtorji razdelijo na pet mikroregij večinoma po ustaljenem poimenovanju (Podgorski Kras, Podgrajsko podolje) ali po dominantnih naseljih (Divaški, Komenski, Sežanski Kras; Študija ranljivosti okolja, 2002). Kras je planota, ki oznake ne opravičuje le na jugovzhodnem delu, na stiku z višjimi Brkini in Vremščico. Nadmorske višine površja se enakomerno znižujejo od JV proti JZ, od 435 m pri Divači do 98 m pri Doberdobu. Od severa proti jugu se zvrstijo trije, v dinarski smeri potekajoči hrbti vzpetin, kjer se nadmorska višina dvigne nad 450 m (Slovenija: pokrajine in ljudje, 2001). Trsteljska brda, z najvišjim vrhom Trsteljem (643 m), predstavljajo mejo Krasa in Vipavske doline. Po nekaterih regionalizacijah se preko doline Raše nadaljujejo v pretežno flišne Vrhe (Leskovšek, 1976). Osrednji greben Krasa, po katerem poteka državna meja, so Volniška brda (Volnik, 546 m), ki se preko Sežanskih vrat nadaljujejo v Taborska brda (Stari tabor, 603 m). Tretji, najjužnejši greben se vleče od Sesljana, doseže najvišje nadmorske višine nad Trstom in se, s presledkom v kanjonu Glinščice, nadaljuje v Slovenijo. Predstavlja Kraški rob, strmo stopnjo, ki loči antiklinatorij Krasa od tržaške flišne sinklinale. Osrednji hrbet ločuje dva ravnika, ožjega Nabrežinsko-Bazoviškega, ki ga od Matarskega podolja ločijo Vrhpoljska brda (Veliko Gradišče, 741 m) in širšega Sežansko–Komenskega, ki ga od Divaškega ravnika ločijo Gabrška brda (Čebulovica, 642 m). Divaški ravnik je preko Povirskega podolja in Lokavskih vrat povezan z obema ravnikoma (Gams, 2003). Mikroreliefno razčlenjenost na Krasu predstavljajo vrtače in redki, nizki kopasti griči. Poleg vrtač najdemo na Krasu tudi večje okrogle depresijske oblike predvidoma udornega nastanke in dolinam podobne oblike, s poglobljenimi, mestoma podolgovatimi velikimi vrtačami, o katerih bo tekla beseda v nadaljevanju. Kras ima submediteransko podnebje. Povprečna temperatura najhladnejšega meseca znaša od 0 ° do 4 °C (Komen 2,4 °C), povprečna temperatura najtoplejšega meseca pa znaša med 20° in 22° C (Komen 20,8 °C). Povprečno pade med 1200 in 1700 mm padavin (Komen 1645 mm) (Ogrin, 1998; Regionalnogeografska monografija Slovenije, 1996). Kras ima submediteranski padavinski režim, za katerega sta značilna dva viška in dva nižka padavin. Prvi višek nastopi oktobra ali novembra, sekundarni pa junija. Nižka nastopita pozimi in v zgodnji pomladi (januar, februar, marec) ter v poletnih mesecih (julij, avgust). Slovenske Primorske pokrajine imajo, za razliko od pravega mediteranskega podnebja nekoliko nižje temperature, maksimum padavina pa ni v najhladnejši polovici leta (Ogrin, 1998). Gams v klimatogeografski delitvi Slovenije Kras uvršča v dva rajona. V rajon Krasa kjer, čeprav ni noben mesec klimatsko sušen, izpostavi predvsem vpliv kraškosti na pojav suše. Deli ga na nižji in toplejši Dolenji Kras ter bolj celinski Gorenji Kras, ki ima podobno klimo kot Vremska dolina in Podgrajsko podolje. V rajon Brkinov in ostalega hribovja do 600 (700) m n. v. uvršča Volniška in Trsteljska brda, kjer so zaradi višje nadmorske višine nižje opoldanske temperature in manjše dnevno kolebanje temperatur (Gams, 1972). Reliefna razčlenjenost je pomemben oblikovalec mikroklime. V kraških depresijah – vrtačah, udornicah in dolih je pogosta temperaturna inverzija, večje so dnevne amplitude temperatur, manjša je vetrovnost. Zato se jih naselja in občutljiva trta izogibajo. V njih so zaradi večje debeline prsti polja. Termalni pas na Krasu zaradi uravnanosti ne pride tako do izraza kot v Slovenski Istri ali Goriških brdih, svoj vpliv doda tudi burja. Burja je suh, hladen, padajoč in sunkovit SV veter (Ogrin, 1998). Nastane, ko se hladnejši in tako gostejši in težji zrak osrednje Slovenije preliva čez visoke Dinarske pregrade proti Primorski. Največkrat se pojavi v hladni polovici leta, ko so temperaturne razlike med primorsko in celinsko Slovenijo največje. Sunke burje, ki lahko dosežejo tudi 170 km/h povzroča vrtinčenje zraka, ki nastane pri trenju s tlemi. Ob hitrem zaraščanju Krasa se manjša njena sunkovitost (Mihevc, 1999). Značilnost krasa je odsotnost površinskih voda. Trditev drži na lokalnem nivoju in marsikatera vas je bila v preteklosti povsem odvisna od padavinske vode. Regionalno in v moderni dobi danes voda ni daleč. V regiji Kras so edini površinski vodotoki na južnem in jugovzhodnem delu, v Senožeškem podolju in dolini Raše. Potoki z višjega flišnega obrobja Senožeškega podolja Rašo površinsko dosežejo le ob visokih vodah, Rašo pa na površju ohranja močna prelomna cona raškega preloma. V Kras se površinsko s svojo slepo dolino zajeda tudi Reka, dokler ji kras ne dovoli slavne podzemne poti proti izvirom Timava. Tanka meja med krasom in nekrasom je tudi v Matarskem podolju v slepih dolinah brkinskih potokov. Kras ima torej skromno površinsko rečno mrežo, zato pa je toliko bolj burno dogajanje v podzemlju. Tam se po spletu, za človeka bolj ali manj nedosegljivih kanalov, pretakajo vode Reke, Vipave in Soče. Svoje doda še avtohtona padavinska voda Krasa. Večina voda Krasa se iz vodonosnika izteka pri Štivanu (Timav) in Nabrežini (Brojnice), kjer je flišna pregrada tržaške sinklinale najnižja (Kras, pokrajina-življenje-ljudje, 1999), na površje pa jih sili tudi gladina težje morske vode. Skozi podzemlje Krasa se letno pretoči okoli milijarda m3 vode (Kras, pokrajina-življenje-ljudje, 1999), k temu največ, a le petino prispeva Reka (Gams, 2003). Podzemno pretakanje vode se giblje v smeri splošnega gradienta proti zahodu, proti Jadranskemu morju, kjer je neprepustna flišna pregrada, ob kateri na površje prihajajo izviri, nižje kot v Vipavski dolini. Gladino kraške vode lahko na Krasu opazujemo na ponorih, v jamah in vrtinah. Opazna so velika nihanja gladine v odvisnosti od padavin in vnosa alohtone vode. V grobem pada piezometer v smeri JV–SZ od okoli 200 m v Kačni jami in Škocjanskih jamah, do 12 m v Labodnici in 2 m na izvirih Timava. (Habič, 1985). Tradicionalno je Kras s pitno vodo za ljudi in živino oskrbovala deževnica, ki se je zbirala v vaškem vodnjaku s streh hiš in v kalih ter lokvah. Raziskovanje vodonosnika v okolici Brestovice in gradnja kraškega vodovoda se je začelo konec 70. in v 80. letih. Leta 1983 so v vodovodno omrežje priključili črpališče Klariči. Lokacija črpališča ni naključna saj leži v Brestoviškem dolu na le 16 m n. v., kjer je črpanje vode najlažje (Kras, pokrajin-življenje-ljudje, 1999; 6. geografsko raziskovalni tabor Kras, 2004). Prst na Krasu pedogeografi delijo na tri tipe. Najbolj specifična obenem pa najmanj »Kraška« je jerovica ali terra rossa. Jerovica nastaja s kemičnim preperevanjem krednih apnencev in predstavlja njihov netopen ostanek. Slednji je močneje prisoten le na komenskih in tomajskih zgornje krednih apnencih z roženci. Podtip jerovice, ilovka nastaja na spodnje krednih apnencih, podtip kremenica nastaja na apnencih z roženci in za razliko od prvega vsebuje skeletne delce roženca (Lovrenčak, 1999). Prst je nastala v toplejši klimi neogena in interglacialov, o čemer pričajo najdbe boksita in njena debelina. Zaradi neenotne mineralne sestave sklepajo, da je presedimentirana in neenotnega nastanka (Zupan Hajna, 1992). Nekateri raziskovalci niso izključili tudi njenega eolskega porekla, vendar do danes v prsti niso bili najdeni amfiboli, ki so značilni za Istrsko puhlico (Zupan Hajna, 2005). Reakcija jerovice je kisla, prst vsebuje malo kalcijevega karbonata in humusa, debelejša je le v konkavnih oblikah in skalnih žepih (Lovrenčak, 1999). Značilno rdečo barvo ji dajejo železovi oksidi (Zupan Hajna, 2005). Drugi tip prsti je rendzina, ki po klasifikaciji spada med avtomorfne, humusno akumulativne prsti (Ogrin, 1998). Na Krasu je rendzina globoka do 40 cm in je sestavljena le iz humusnega horizonta na matični podlagi. Njena reakcija je kisla do nevtralna (Lovrenčak, 1999). Tretji tip prsti na Krasu je rjava pokarbonatna prst, ki skupaj z jerovico po klasifikaciji prsti spada med avtomorfne, kambične prsti (Ogrin, 1998). Prst je globoka do 90 cm in je sestavljena iz več horizontov. Spodnji horizont naj bi nastal v toplejši klimi in je podoben jerovici. Rjava pokarbonatna prst se samostojno največkrat pojavlja v dnu kraških depresij (Lovrenčak, 1999). Mineralna sestava in lega sedimentov na Krasu nam veliko pove o njenem izvoru. Tako so bili skoraj v vseh vzorcih prisotni minerali, ki nastajajo s preperevanjem flišnih kamnin (Zupan Hajna, 2005). Sklepamo lahko, da ti minerali niso ostanki flišnega pokrova Krasa, temveč so jamski sedimenti, ki so z denudacijo prišli na površje. Po razgaljenju so bili presedimentirani zato so premešani z netopnimi ostanki apnenca in dolomita ter reliktno jerovico. Tudi posamezni kremenčevi prodniki so verjetno ostanek flišnega jamskega polnila. Kras je bil v mezozoiku del Dinarske karbonatne platforme, ki jo je od severnejše Julijske karbonatne platforme ločil Slovenski jarek. Najstarejše kamnine na Krasu, ki zavzemajo tudi največjo površino, so kredne starosti in so nastajale v srednje globokem in plitvem morju iz apnenčevega blata in grebenskih organizmov. Sedimentacijo je večkrat prekinila regresija morja. Dokaz so značilni produkti zakrasevanja boksiti in vrzeli v sedimentaciji (Gams, 2003, Zupan Hajna, 1992). V manjšem obsegu najdemo na Krasu še apnence paleocenske in spodnje eocenske starosti. Debele plasti fliša, ki so prekrile celotno JZ Slovenijo (Placer, 1981; Habič, 1984; Gams, 2003) nam govorijo o poglobitvi sedimentacijskega okolja (Jurkovšek, 1996) in eroziji v Alpah ter so najmlajše kamnine na Krasu. Planota Kras je geološko gledano antiklinorij, ki mu je daljše obdobje uravnavanja in denudacije odneslo teme (Gams, 1974). Antiklinorij ima dinarsko smer, ki se južno od Vojščice spremeni v alpsko (Osnovna geološka karta SFRJ, 1973) in pripada Zunanjim Dinaridom (Šebela, 1999). Na severu antiklinorij potone pod soške naplavine, na SV ga omejuje vipavska sinklinala, na JZ pa tržaška sinklinala. Proti jugu se kraški antiklinorij nadaljuje v reški antiklinorij in čičarijsko antiklinalo. Antiklinorij je bil za štiri kilometre narinjen proti JZ (Placer, 1981). Dinaridi s Krasom in Alpe so nastale zaradi podrivanja Afriške tektonske plošče, oziroma njenega dela, Jadranske mikroplošče proti severnejši Evropski plošči. Pritiski so se začeli že v kredi, se močneje nadaljevali v terciarju in verjetno potekajo še danes, o čemer nam priča aktivnost Idrijskega in drugih prelomov. Najmočnejše gubanje in kasneje narivanje se je dogajalo v oligocenu in spodnjem miocenu zaradi krčenja v smeri SV–JZ (Gregorič, 2005). V tem obdobju so se dvignile vzhodne Alpe, se ob periadriatskem prelomu iztisnile proti vzhodu, zaradi pritiskov od J in JZ pa je prišlo v zahodni in osrednji Sloveniji do narivanja. Sile, ki so ustvarile narive so proti JZ slabele, vse do nenarinjenih avtohtonih struktur Istre. Nariv Komenske narivne grude, ki mu poleg kraškega antiklinorija pripada še JZ obrobje Vipavske doline, reški antiklinorij in čičarijska antiklinala štejemo k srednje močno narinjenim strukturam ali paravtohtonu in je bil dolg štiri kilometre (Placer, 1981). V zgornjem miocenu se je Jadranska mikroplošča začela vrteti v nasprotni smeri urinega kazalca z osjo rotacije v Padski nižini. Posledica rotacije so desnozmični dinarski prelomi, najpomembnejši je Idrijski, dva izmed njih, Raški in Divaški, pa sta pomembno oblikovala podobo Krasa. Zadnja faza tektonske aktivnosti je potekala skozi celoten pliocen in traja še danes (Gregorič, 2005). Najgloblje so se pogreznili deli blizu osi rotacije (Padska in Furlanska nižina), proti V pa je tektonski spust slabel od spodnje Vipavske doline, Doberdobskega Krasa in naprej v visoke Dinarske planote (Gams, 1998). Ob Raškem in Divaškem prelomu sta široki pretrti coni, slednji seka tudi antiklinalno zgradbo Krasa, kar nam pove, da je mlajši kot gube. Tudi dolžina premika ob prelomih je slabela od SV proti JZ in za Divaški prelom znaša nekaj kilometrov (Gams, 1998), za Idrijskega pa 12 km (Gregorič, 2005). Avtorji prvih raziskav so si suhe doline razlagali na dva načina. Po prvi teoriji, ki jo zagovarjajo Kossmat, Marussi, d'Ambrossi, Melik, Maucci in Radinja, naj bi dol nastal v fazi površinskega pretakanja rek po Krasu v predkraški fazi, ko se še ni uveljavilo zakrasevanje. Dokaz za površinsko pretakanje rek je široko erozijsko uravnano površje (Nabrežinsko–Bazoviška in Komenska suha dolina), najstarejši ostanki fluvialnih dolin (Brestoviški, Doberdobski in Mali dol) ter alohtoni, predvsem kremenov prod (Radinja, 1965). Uravnava je nastala z bočno erozijo rek, zakrasevanje pa se še ni uveljavilo bodisi zaradi nepretrtosti apnencev ali zaradi višjega flišnega obrobja, ki ni omogočalo ponikanja. Zakrasevanje je preprečeval tudi fluvialnega sediment, ki je mašil razpoke in so ga na Kras prinašale reke. V hladnih pleistocenskih klimah pa je zakrasevanje zaviralo nastajanje in naplavljanje drobirja. Zakrasevanje omogoči šele tektonski dvig ozemlja ali.selektivno poglabljanje okoliških flišnih območij. Radinja pravi, da je Mali dol ostanek doline potoka Komenšček, ki je bil desni pritok Reke, ko je ta še tekla po Velikem dolu, in je izviral v Trsteljskih brdih (Radinja, 1965). Druga teorija zagovarja tektonski nastanek Malega dola. Po Gamsu je Mali dol zadnja faza tektonskega spusta zahodnega dela Krasa, zaradi rotacije Jadranske mikroplošče in posedanja Padske nižine (Gams, 1998). Kasneje pa zapiše, da sta prebojni dolini nad Branikom in Železna vrata ustvarila potoka iz Vipavske doline ob istočasnem tektonskem dvigu (Gams, 2003). Povsem tektonski nastanek površja Krasa zagovarja Habič, ki pravi, da je Mali dol nastal na stiku različno premaknjenih tektonskih blokov in je povezan z zasukom smeri Krasa iz dinarske v alpsko (Habič, 1984). Suha dolina za katero se je v literaturi uveljavilo ime Mali dol, se začne v Trsteljskih brdih nad dolino Branice s prevalom na 293 m nadmorske višine med vrhovoma Šumka (518 m n. v.) in Golerija (382 m n.v.). Poteka v prečnodinarski smeri SV–JZ od Trsteljskih brd do Brestoviškega ali Velikega dola po Komenskem Krasu. Ob dolu se od prevala zvrstijo vasi Mali dol, Tomačevica, Gabrovica, Volčji grad in Kregolišče. Po prvi vasi je celotni dol dobil svoje ime. Dol ima izrazito podolgovato, kotanjasto obliko, primerljivo z rečnimi dolinami, v njegovem dnu pa so poglobljene velike vrtače. Prehod iz okoliške uravnave v dol je hiter, vendar ni oster. Največji del uravnave leži na n.v. med 235 in 265 m. Proti severu uravnava dokaj hitro prehaja v Trsteljska brda, kjer se hiter dvig reliefa začne s tristoto izohipso. Območje Malega dola sem omejil od Škofov do Tomačevice po 225. izohipsi, nato po 250. izohipsi do vasi Mali dol in proti prevalu še po izohipsah, ki označujeta n.v. 300 in 350 m. Severno od vasi Mali dol je dol poglobljen v uravnavo za okoli 40 m, v srednjem delu je poglobljen med 50 in 60 m in v južnem delu do 75 m. Dno Malega dola je najširše v uvali pri vasi Mali Dol in Z od Kregolišča. Široko je do 250 m. V najožjem delu je dno široko le okoli 40 m. Dol poteka od Raškega do Divaškega preloma in se preko njiju očitno ne nadaljuje. Dolžina Malega dola, ki v svojem srednjem delu meandrira in naredi tri 90° kolena (okoli hriba Jažmerca in južno od Volčjega gradu), med prelomoma je okoli 10 km, kar je za okoli 2 km več od zračne razdalje. Povprečen naklon med začetkom in koncem dola dobimo iz razmerja med dolžino dola in razliko v nadmorski višini med obema skrajnima točkama dola. Strmec dola je 12,1 ‰. Dol pa ne pada enakomerno proti JZ, med poglobljenimi deli so višji prevali, kjer pa je dolinasta oblika še vedno dobro vidna. V pobočjih dola, pobočjih vrtač v dolu in med vrtačami v dolu so poglobljeni jarki. Nekateri so večji, njihovi strmci so manjši, v njih so v položnejšem delu poglobljene podolgovate in uravnane, v bolj strmem delu pa okrogle in uravnane, proti dnu dola odprte vrtače. Manjši jarki imajo večji naklon in so brez uravnanih delov. Večina jarkov v pobočjih dola doseže uravnavo Krasa, po kateri ji lahko še nekaj časa sledimo v obliki plitvih vrtač. V jarkih sem našel dokaze, ki kažejo na to, da po njih redno površinsko teče voda. Po jarkih voda skozi preperelino in površinsko erozijsko prenaša delce prsti z uravnave in pobočij dola v njegovo dno. Nekateri jarki so povsem sprani, v apnencu pa se kažejo prelomne cone. Radinja je menil, da so ti jarki pritoki potoka, ki je ustvaril Mali dol (Radinja, 1965). Potek podolžnega in prečnih profilov je razviden s slike 12. V podolžni profil Malega dola sem vključil tudi sosednje geografske enote. Tako se profil najnižje spusti v dolini Branice, se nato najvišje vzpne v prevalu v Trsteljskih brdih ter se blago spušča in obvisi nad brazdo Divaškega preloma. Podolžni profil zajema vse najvišje in najnižje nadmorske višine dna Malega dola in pri tem izriše njegovo vrtačasto razčlenjenost. Poleg značilnih orientacijskih točk podolžni profil shematsko poda še lego obeh prelomov in geološko zgradbo. Izdelal sem tri prečne profile, ki potekajo v dinarski smeri (310 °) pravokotno na glavno smer malega dola. Predstavil sem tri značilne prečne preseke: med Nadrožico in Kregoliščem v južnem delu dola (Slika 13) je dno široko in pravilno kotanjasto, pobočja pa so dokaj strma, pri čemer na profil zaradi majhnih razlik med najnižjo in najvišjo nadmorsko višino vpliva vsaka manjša kotanja v površju. Profil pri vrtači Podunc, blizu ceste Komen–Dutovlje (Slika 14) vključuje tudi bližnji udornici Volarijo in Žigonji dol. Slednja je po oblikovanosti in nadmorski višini dna primerljiva z vrtačo Podunc, ki pa je del dola. Pobočja so tukaj, v srednjem delu dola, bolj strma kot v južnem. Tretji profil seka dol pri vasi Mali dol (Slika 15). Položna pobočja se prevesijo v široko, uvali podobno vrtačo Prepadovci. Celotni Mali dol od prevala nad Branikom do Škofov nad Velikim dolom je razvit v zgornje krednih apnencih. Na robu kraškega antiklinorija se pojavijo pri prevalu paleocenski in eocenski apnenci, v Velikem dolu pa spodnje kredni apnenci in dolomiti (Osnovna geološka karta SFRJ, 1973). Starost kamnin v Malem dolu pada proti SV. Najstarejše cenomanijske kamnine Povirske formacije najdemo severno in zahodno od Kregolišča. Vzhodno od ceste Volčji grad–Kregolišče se pojavi zgornje cenomanijski in turonijski apnenec Repenske formacije. Proti severu se vse do prevala pojavljajo apnenci Sežanske formacije senonijske starosti, znotraj katerih med Tomačevico in Malim dolom povsem prevladajo ploščati apnenci z roženci imenovani komenski apnenci. Na prevalu se pojavijo še apnenci Lipiške formacije (Jurkovšek, 1996). Čeprav geološka karta v merilu 1:100.000 krednih apnencev ne deli na formacije in se novejša karta v merilu 1:50.000 konča južno od Volčjega gradu si vendarle lahko sestavim dovolj pregledno sliko, da sklepam, da komenski apnenci niso zastopani v tako velikem območju, da bi bili ključnega pomena za nastanek dola. Od prevala proti Braniku se dol spremeni v pravo fluvialno dolino nestalnega potoka Rovnak. Hudourniški potok po dežju na površju ohranja ali bližina prelomne cone Raškega preloma ali pa manj zakraseli paleocenski apnenci. Sam preval je verjetno oblikoval potok iz Vipavske doline, ki je tekel na Kras. V Trsteljska brda se je zarezoval ob njihovem istočasnem tektonskem dvigu (Gams, 2003). Čeprav to na geološki karti ni označeno, obstaja verjetnost, da po prevalu poteka prelom, saj so v njem poglobljene podolgovate in plitve vrtače. Tektonskega nastanka je verjetno tudi razlika v nadmorskih višinah vrhov Trsteljskih brd severno in južno od prevala. Od prevala proti vasi Mali dol se v dnu dola zvrsti niz 11 vrtač. Največja ima daljši premer dna 200, najmanjša pa 50 m. Vrtače imajo vse umetno izravnano dno in so bile obdelane. Po geološki karti naj bi vrtače nastale ob prelomu, kar potrjuje sprana razpoklinska cona v severnem pobočju vrtače Pletni dol 1. V pobočjih vrtač je več majhnih erozijskih jarkov. Južno od vasi Mali dol leži uvali podobna kotanjasta in v smeri SZ–JV razpotegnjena vrtača imenovana Prepadovci. Čeprav se suha dolina Mali dol nadaljuje proti jugu, je nadaljevanje Prepadovcev na JV v Drago bolj organsko, brez pregiba v površju. Draga je velik erozijski jarek, ki dokazuje, da Kras ni povsod enako zakrasel, v njem so bile nekoč tudi njive. Ker nisem našel večjih ostankov sige sklepam, da je Draga nastala z erozijo občasno površinsko tekoče vode ob prelomu. Mali dol se od Prepadovcev nadaljuje proti jugu. Proti Velikim njivam, ki so prvi manjši preval v dnu Malega dola se teren vzpenja. Sledita dve veliki vrtači z ledinskim imenom V dolu. Do druge uvali podobne depresije, ki leži ob cesti Komen–Štanjel Z od Tomačevice se dno dola ponovno vzpenja. Pod brdom je dvojna položna vrtača, zahodnejši del se nadaljuje proti jugu, proti nadaljevanju dola, vzhodni del pa se nadaljuje v Dragi podoben erozijski jarek, ki je zaradi neposredne bližine vasi še danes delno obdelan. Po geološki karti naj bi tudi ta jarek nastal ob prelomu. Od dvojne vrtače Pod brdom se dol nadaljuje v drugi preval, ki sem ga poimenoval Terase. Proti jugu se dol izteče v velik erozijski jarek Na Komenskem, ki je v reliefu opazen do Komna. Tukaj celoten dol prvič izraziteje spremeni smer, obrne se proti vzhodu in se v polkrogu izogne kopastemu gribu Jažmerca. Erozijski jarek Na Komenskem se izteče v niz štirih vrtač z ledinskimi imeni Pedrovci in Kacmandol. Zadnja vrtača, katere daljši premer dna znaša 200 m, je plitva in se z nadmorsko višino dna 210 m približa dnu suhe doline (215 m). V vrtači Pedrovci so dno in pobočja prekriti z debelo preperelino, v kateri sem našel med drugimi zaobljenimi delci tudi prodnike kremena. Dno vrtače ni ravno in ne izključujem možnosti ugrezanja sedimenta v kraško notranjost. S severnega pobočja dola v vrtače potekata vsaj dva erozijska jarka. Izprana razpoklinska cona v JV pobočju Pedrovcev potrjuje nastanek ob prelomu, ki je označen tudi na geološki karti. V Mali dol sta J od hriba Jažmerca poglobljena dvakrat po dva para vrtač Ledina in Obejševnik. V dolu se v suhih zidovih pojavlja siga v sedimentu pa kremenovi prodniki. V večji izmed obeh vrtač se stekata erozijska jarka, večji, z imenom Grahovšče, v vrtačo Ledina. Jarka sta ožja in strmejša kot že opisani veliki jarki, v njiju pa sem prvič opazil prečno na jarek postavljene škarpe in uravnave nad njimi. V obeh jarkih sem našel prod. Od ceste Komen–Dutovlje, ki se, ko prečka dol, zaradi strmine pobočij dvakrat zalomi, se nadmorska višina dna Malega dola le še znižuje, od 204 m do 172 m. Vzhodno od Volčjega gradu dol pod pravim kotom dvakrat spremeni smer, prvič proti jugu in drugič proti zahodu. Depresijo Podunc lahko zaradi njenega premera dna 275 m primerjam z že omenjenima uvalama, zaradi njene okrogle oblike in bližine dveh udornic pa bi Podunc lahko bil tudi udornega nastanka. Udornica Žigonji dol je poglobljena v pobočje Malega dola, po čemer sklepam, da je mlajša od dola. Med udornico in Poduncem je površje le nekaj metrov višje kot je dno dola južno od Podunca. Nizu petih vrtač sledi Draga. V Drago z juga priteka velik erozijski jarek imenovan Danjik. V njem se vse do uravnave Komenskega Krasa zvrsti več teras nad škarpami. Danjik je erozijski jarek v katerem sem, kot tudi Radinja (Radinja, 1965), našel največje prodnike na celotnem območju malega dola. Vzhodno od ceste Volčji grad–Kregolišče sledi skupina treh vrtač Draga, nato vrtača Skoki, v katero se od vasi Kregolišče steka erozijski jarek istega imena. Pod daljnovodom v skupini dveh vrtač Jevščine sem poleg masivnih sig in jamskih sedimentov, ki jih bom opisal kasneje, na zorani njivi našel prodnike iz kremena in ostrorobe koščke sige. V povsem zadnjo vrtačo pred koncem Malega dola, JZ od zaselka Škofi, se stekata dva erozijska jarka. Mali dol se zaključi ob prelomni coni Divaškega preloma (Veliki dol) s 30 m stopnjo. Cona Divaškega preloma se prav pri Brjah pod iztekom Malega dola v območju glavnega preloma poglobi v niz vrtač, ki jih lahko sledimo proti Brestovici. Mali dol se nikjer opazno ne nadaljuje preko Velikega dola, omenjeni niz vrtač, ki je izrazit tudi na DMR-ju bi lahko bilo nadaljevanje doline potoka, ki je ustvaril Mali dol s tem, da tukaj potok ni ustvarjal izrazitega kanjona. Po drugi interpretaciji je poglobitev Velikega dola prav pri Škofih najverjetneje povezana s tektonskim ugrezanjem, ki je seglo od Doberdobskega Krasa preko Brestovice in slabelo ob Divaškem prelomu proti Brjam. Razvoj reliefnih oblik v Malem dolu je verjetno potekal postopno, vse oblike niso enako stare in vse oblike niso le posledica korozije apnenca. Osnovno obliko dola je verjetno ustvarila tekoča voda, ki je na Kras pritekala iz Vipavske doline. Kako je nastala uravnava, kakšni so bili tektonski premiki in kdaj se je začelo zakrasevanje, pustimo za naslednje poglavje. Tukaj nas zanimajo le oblike znotraj dola. Najstarejša oblika je sama dolina, v kateri so se s pobočnimi in graviklastičnimi procesi kopičili sedimenti. Sediment v dnu zavira prepustnost kraškega površja in ima tudi večjo retenzijsko sposobnost, zato se je v njem voda zadrževala dlje, pri tem se je združevala in ponikala v bolj prepustnih conah. Tako so nastale vrtače, ki jih je voda v sedimentu z bočno korozijo širila. Zato so nekatere vrtače v dolu večje kot na okoliški uravnavi. V dnu Malega dola je 50 vrtač. Značilne oblike dola, ki so fluvialnega nastanka in jih na krasu ne bi pričakovali, so erozijski jarki. Ločil sem večje in manjše jarke. V dnu dola pod večjimi jarki so velike uvalam podobne depresije in večje vrtače, ki so nastale z bočno korozijo vode, ki je pritekla po jarku. Pod manjšimi jarki je vedno večja ali manjša vrtača, ki je z jarkom genetsko povezana. Manjši jarki so nastali s kombinacijo dveh dejavnikov. Nekje v pobočju dola ali na uravnavi v bližini dola je denudacija odprla s sedimenti zatrpano jamo. Sedimenti brezstrope jame so se pomešali s kraško prstjo. Sediment je manj prepusten in voda lahko, ob določenih pogojih po njem teče površinsko. Gravitacija vodo usmeri proti dolu, kamor kaže gradient, po pobočju navzdol. Tisti sediment, ki vodi omogoča površinski tok, voda odnaša po pobočju navzdol. Potoki, ki so nastali večinoma le po nalivih, so imeli dovolj moči za prenašanje delcev in erozijo. Obenem je voda zastajala v sedimentu in nato še več dni ali tednov korodirala matično podlago ter poglabljala in širila jarke. Oblika ni ostanek hladnejše klime, saj sem našel dokaze, da po njih še danes občasno teče voda. Večji jarki so pogosto nastali v prelomnih conah, kjer se je učinku manj prepustnega sedimenta in gravitacije pridružilo še površinsko pretakanje zaradi manj prepustne kamnine. Večja erozijska jarka Draga pri Malem dolu (Slika 27), označena so pobočja in izravnano dno in Vrtača pri Škofih (Slika 28), označena je razširitev v dnu jarka. Puščici kažeta v smeri strmca. Pobočja dola so skoraj brez vrtač, plitve vrtače se pojavljajo le uravnanega površja planote. Odsotnost vrtač na krasu je opazil tudi Gams, ki pravi, da je naklon pobočja obratno sorazmeren številu vrtač (Gams, 2003). Sklepam, da je odsotnost vrtač v pobočju dola povezana s smerjo odtoka vode, ki ni navpično navzdol v kras, temveč zaradi gravitacije in sedimenta proti dnu dola. V dnu Malega dola iz sedimenta matična podlaga skoraj ne gleda. V vrtačah in izravnanih delih med njimi so ljudje redko kamenje, ki je gledalo iz debele prsti odstranili in zložili v suhe zidove. Med pobočji Malega dola pa so velike razlike v kamnitosti, ki so posledica njihovega naklona in litološke podlage. V velikem delu pobočij so si ljudje uredili travnike in zato odstranili kamenje. Večjo kamnitost sem opazil tik pod prevalom S od vasi Mali dol, Z od ceste Volčji grad– Kregolišče in v prelomnih conah erozijskih jarkov. Tukaj sem na apnencu, ki kaže znake subkutane korozije naletel tudi na kraške mikro oblike (škavnice, žlebiči). Stenovitega površja je malo, izjemoma se pojavlja v pobočjih nekaterih vrtač, ki so lahko udornega nastanka. Znotraj dola ni registriranih jam, torej ni jam dolgih ali globokih vsaj 10 m. Kar pa ne pomeni, da jam ni. Glede na dejstvo, da je vadozna kraška cona pod Malim dolom globoka, bi po pričakovanju bile vse mlade jame vadoznega nastanka in zaradi obilice sedimenta zasute. Severno od Kregolišča, tam kjer je površje bolj kamnito, sem našel dve nekaj metrov globoki brezni. Zasuta in zaenkrat nedostopna jama Z od Kregolišča, ki se kot brezstropa odpira v vzhodnem pobočju vrtače Jevščine 1, kaže znake epifreatičnega nastanka. Jama zahteva nadaljnje raziskave in primerjavo z vodoravnimi deli jam na Krasu. Vhod v nekaj metrov globoko brezno (Slika 30), za merilo glej kladivo. Denudacija je v pobočju vrtače Jevščine 1 odprla brezstropo jamo (Slik 31). Dno dola, predvsem vanj poglobljene vrtače in višje površje med njimi, prekriva debela odeja prsti. V odkopih v vrtačah, kjer so ljudje prst odstranjevali, tudi po več metrih niso nikjer dosegli matične kamnine. V pobočjih dola je prst plitvejša. V dnu dola na plastovitih apnencih je rjava pokarbonatna prst, ki je značilne rdečkaste barve zaradi železovih oksidov. Izvor prsti je verjetno poligenetski. Glede na to, da so lahko tako na uravnanem površju Krasa kot dnu in pobočjih dola z denudacijo na površje odprla s flišnim sedimentom zapolnjene jame, sklepam, da je izvor večjega dela zgornjega profila prsti v flišnih kamninah. Jerovica se v dolu pojavlja le tam, kjer je ta razvit v komenskih apnencih z roženci. Prst je nastala iz kemično odpornega roženca, ki se v obliki leč in pol pojavlja znotraj apnenca, v toplejši klimi. Danes pa vsaj njen zgornji del sestavljajo tudi minerali, ki izvirajo s fliša. V pobočjih dola, kjer je prst tanjša, se verjetno menjavajo pasovi debelejše rjave pokarbonatne prsti in rendzine, kar je povezano s presedimentacijo mineralnih delcev po pobočju navzdol. V prsti sem našel avtohtone in alohtone kose kamnine. Avtohton je slabo zaobljen roženčev grušč in posamezni subkutano korodirani kosi apnenca. Roženčev grušč v prsti je tudi eden izmed terenskih indikatorjev kamninske podlage, saj je njegov izvor lahko le v komenskih in tomajskih apnencih z roženci. Poleg povsem ostrorobih gruščev avtohtonega roženca, brez preperelega ovoja, sem našel tudi roženčeve prode, ki so dokaj dobro zaobljeni in imajo do milimeter debel belkast preperel ovoj. Prodniki so v notranjosti temnorjavo-rdečkaste do črne barve, kar se ujema z barvo nezaobljenega roženca. Avtohton je tudi subkutano zaobljen apnenčev grušč, ki nastaja z mehanskim razpadom kompaktne kamnine. Radinja (1986) meni, da grušč izhaja iz Würma. Ker pa bi ta grušč korozija v večji meri že odstranila sklepam, da gre v prsti za recenten grušč. Strinjam pa se, da so ga v prst zanesli krioturbatni in pobočni procesi. Poleg avtohtonih sedimentov prsti in delcev matične osnove sem v dolu in v erozijskih jarkih v pobočju našel alohtone kremenčeve in roženčeve prodnike. O produ na Krasu nam obširno poroča Radinja. Pravi, da je prod v Malem dolu avtohton, saj naj bi šlo večinoma za zaobljen roženec in naj bi ga s transportom oblikoval potok s Trsteljskih brd. Glede na zaobljenost proda sklepa na dolg transport in vpliv tople klime, pretežno kremenčevo sestavo pa tolmači s korozijsko redukcijo apnenih prodnikov (Radinja, 1986). Točne starosti ne more podati, glede na patiniranost prodnikov njihovo starost ocenjuje na najmanj milijon let (Radinja, 1966, 1986). Prod v dolu je res pretežno roženčeve sestave, vendar je med avtohtonim rožencem prisoten tudi roženec, ki izvira s fliša. Zaobljeni kosi flišnega roženca so nastali iz flišnega peščenjaka, ki je bil prepojen s kremenico (Herlec, 2006). Prodniki so rdečkaste do svetlorjave skoraj bele barve, z vidno plastovitostjo in zrnatostjo. Flišni izvor imajo tudi beli, neprozorni in deloma limonitizirani prodniki kremena, ki se v žilah pojavlja znotraj flišnih plasti. V prsti se pojavljajo tudi bolj ali manj zaobljeni kosi limonitne železove rude imenovani bobovci. Bobovec nam o svojem izvoru ne pove veliko, saj lahko nastaja tako v apnencu kot v flišu, kjer se iz pirita po oksidaciji izpira žveplo, železovi minerali, ki ostanejo pa oksidirajo. Prodniki, ki sem jih našel v Malem dolu le izjemoma presegajo velikost enega centimetra. Radinja je našel tudi nekaj cm velike prodnike, kar lahko komentiram s časovno razliko med obema raziskavama. V 60. letih so bile še vse vrtače obdelane, poti do njih pa vzdrževane. Na sveže zoranih njivah je Radinja lažje našel prod, kot jaz, ki sem se večinoma lahko zanašal zgolj na krtine. Pozoren sem bil na vse pojave sige v dolu. Siga bi bila dobrodošla pri interpretaciji nastanka dola ali bi pomenila, da se v bližini odpira večja jama. Na kompaktne bloke sige, ki sem jih lahko umestil v prostor sem naletel dvakrat. Prvič v vrtači Bobovec severno od vasi Mali dol. Siga ne izhaja iz dola, temveč je denudacija v pobočju dola razkrila jamo v kateri se je odlagala siga. Glede na obliko v pobočju sklepam, da se je na površje odprlo vadozno brezno. Odprtina ni vidna, saj je zasuta z jamskim sedimentom ali pa jo je zasula prst, ki je prišla višje s pobočja. Drugič sem na sigo naletel SZ od Škofov v suhih zidovih vrtače, ki sem jo poimenoval Jevščine 2. Jama se odpira v sosednji vrtači, Jevščine 1, v JV pobočju. Na površje prihaja značilen rumenkast jamski sediment in debeli paketi sige. Ocenjujem, da se jama nadaljuje kot brezstropa jama proti JZ in bi lahko bila epifreatičnega nastanka. Siga vgrajena v suhe zidove (slika 34) ali vržena na groblje (slika 35) nam da slutiti, da je v bližini jama. Če površje malega dola primerjam z »normalnim« površjem planote Kras ugotovim, da je na kvadratnem kilometru naključno izbranega kraškega površja 56 vrtač. Izbrano površje leži na n.v. med 243 in 260 metri. Vrtače so edine makroreliefne oblike na površju in so enakomerno porazdeljene. Povprečna n. v. dna vrtač je 237 m, torej so vrtače v površje poglobljene med 10 in 20 metri. Številka je primerljiva z vrtačami v dnu dola, ki so povprečno za prav toliko poglobljene v dno dola, so pa povprečno nekoliko širše. Glavna razlika je količina vrtač na kvadratnem kilometru površja, v dolu je ta številka precej manjša, le nekaj, največ 10 vrtač. Če bi primerjal površje Malega dola s krasom Javornikov, ki jih prav tako sestavljajo kredni apnenci, bi bila moja prva ugotovitev, da v dolu ni škrapljišč in da je teren lažje prehoden. Tudi Kras je bil nekoč bolj kamnit, potem pa so se na njem naselili ljudje in ga preoblikovali po lastnih željah. Kjer je bila prst debelejša, so odbili iz nje štrleče redko kamenje in ustvarili njive. Kjer pa je bilo prsti manj in zato več kamenja, so z odbijanjem pridobili senožeti. Iz odvečnega kamenja so zidali suhe zidove ali ga metali na groblje. Mali dol je bil zaradi velikih ravnih površin in debeline prsti primeren za kmetijsko rabo. Ljudje so se naselili na uravnavi, ki je bila varna pred temperaturnim obratom, v pobočjih dola so imeli vinograde ali pašnike, v dnu dola pa njive. Ljudje so preoblikovali tudi večje jarke v pobočju dola. V spodnjem delu jarka so zgradili škarpo, za katero so sediment izravnali in tako pridobili majhno njivo. V nekaterih jarkih si sledi več škarp, za katerimi je njiva. Da so ljudje vedeli, kje v pobočju površinsko teče voda, nam pričajo v dno jarka postavljeni betonski kali, ki so z eno stranico odprti proti višjemu delu jarka. V dolu sem našel tudi ostanke kuhanja apna, saj mora biti apnenica prekrita s sedimentom, ki ga je v dnu dola v izobilju. Manj slavno preteklost Malega dola nam dokazujejo ostanki prve svetovne vojne. Zaledne vasi okoli Komna so bile izseljene, domačine pa so zamenjali borci in vojni ujetniki. Ostanki prve vojne so opazni predvsem okoli vasi Mali dol, kjer so stale številne barake in delavnice. V grapi Z od prevala proti Braniku so vojaki izkopali več kavern, pri izteku Malega dola v Velikega, pri Brjah pa so že prva vojaška pokopališča. V zadnjih desetljetjih je za celotno območje značilno opuščanje kmetijskih površin. Opuščenost njiv je premo sorazmerna z njihovo oddaljenostjo od lastnika. Nekdaj obdelane vrtače z umetno izravnanim dnom prerašča gozd, poti so zaraščene, suhi zidovi propadajo. Prav tako kot Mali dol so si raziskovalci nastanek Doberdobskega dola tolmačili ali s fluvialno erozijo ali s tektoniko. Dol je že zgodaj vzbudil pozornost, predvsem pri rekonstrukciji nekdanjega porečja Soče in v povezavi s Čepovanskim dolom. Kossmat je sprva dol označil kot nekdanjo strugo Soče ali Vipave, kar je kasneje zanikal. Melik se strinja s Kossmatovo mlajšo trditvijo in pravi, da je dol oblikoval prav neznaten potok s povirjem v flišu nekje blizu Mirna (Melik, 1956). Radinja pravi, da je Doberdobski Kras erozijsko uravnala Soča, Doberdobski dol pa je kasneje oblikovala reka s fliša Vipavske doline, ko je bil ta še reliefno dvignjen, najverjetneje Vipava (Radinja, 1969). Po Gamsu je Doberdobski dol tektonskega izvora in ga povezuje s tektonskim spustom Furlanske nižine (Gams, 1998, 2003), po njem pa naj bi tekli ali Soča ali Vipava, vsekakor reka s severa in je odprta fosilna slepa dolina (Gams, 1974, 1998). Izključno strukturni nastanek zagovarja Habič, saj dol nima enakomernega enosmernega strmca (Habič, 1984). Doberdobski dol leži tik za Slovensko mejo v Italiji in loči Doberdobski Kras od Kostanjeviškega. Domačini ga imenujejo preprosto Dol, italijansko Vallone. Dol povezuje Goriško polje z Jadranskim morjem, po njem poteka cesta, ki je najhitrejša povezava med Gorico in Trstom. Doberdobski dol poteka v smeri S–J, prečno na litološke pasove kraškega antiklinorija. Opazna je višinska razlika med V in Z pobočjem dola, pri čemer vzhodna pobočja dosežejo višje nadmorske višine. Od Malega dola se razlikuje po tem, da manj vijuga, je manj členjen in seka Divaški prelom. Svoj začetek ima na nadmorski višini 48 metrov, se nato dviguje in doseže najvišjo nadmorsko višino 85 metrov pri Čukišču. Nad Doberdobskim jezerom strmo obvisi na nadmorski višini 80 metrov. Možno nadaljevanje dola predstavlja južnejši Grižni dol, med Debelim vrhom in Gorupo Kopo, ki je na obe strani odprt in leži na nadmorski višini 26 m. Vas v dolu so Vižintini. Uravnava, ki obdaja dol je višja na V, na slovenski strani, kjer leži v nadmorski višini med 150 in 200 metri. Doberdobski Kras, ki se spušča od severa proti jugu se nad dolom dviguje v nadmorskih višinah od 200 na severu do 110 v osrednjem in južnem delu. Tako je dol v uravnavo poglobljen do 150 m v S delu, v srednjem delu do 100 metrov in nad Doberdobskim jezerom za 85 metrov. Višji obod dola sem na Z strani od J proti S omejil po 100. in 150. izohipsi, na V strani pa večinoma po 150. izohipsi. Dolžina dola je 6600 metrov, skupaj z Grižnim dolom pa je še kilometer daljši. Dno je v najširšem delu, pri Vižintinih široko okoli 325 metrov. V dno dola so korozijsko poglobljene razpotegnjene vrtače. V pobočja se, podobno kot pri Malem dolu, zajedajo erozijske grape. Doberdobski Kras delimo na višje severno površje, obširno osrednjo uravnavo in na južno nizko površje, prepredeno z doli (Radinja, 1969). Med Tržičem in Doberdobom se Veliki dol razcepi v dva kraka, severnejšega v katerem leži presihajoče Doberdobsko jezero in južnejšega z rečico Moščenico. Oba kraka pa pravokotno in v višji nadmorski višini prečka Doberdobski dol z Grižnim dolom. V nadaljevanju Velikega dola so tudi glavni izviri voda, ki si svojo pot proti morju iščejo podzemno. Doberdobsko jezero prejema večino vode iz Vipave, ki ponika pred Biljami. Moščenico pa poleg avtohtonih kraških napajajo tudi vode Soče (Bufon, 1983). Potek podolžnega in prečnih profilov je razviden s slike 42. Prav kakor pri Malem dolu sem tudi pri Doberdobskem v podolžni profil zajel sosednje geografske enote. Relief se v podolžnem profilu od severa najprej strmo dvigne v najvišji del dola – preval pri Čukišču. Prevala pri Devetakih in pri Paljkišču sta občutno nižja. Pred strmim spustom proti Doberdobskemu jezeru se dno dola še enkrat vzpne v prevalu pri Bonetih. Onkraj jezera ima dol svoje organsko nadaljevanje v Grižnem dolu, pri čemer moti le nizka nadmorska višina Grižnega dola, ki le malo preseže najnižjo točko Doberdobskega dola pri Vižintinih. Na profilu je prikazano tudi Moščeniško podolje, nivo Jadranskega morja in hrib Goljak (121 m n. v.) med njima. Poleg značilnih orientacijskih točk podolžni profil shematsko poda še lego obeh prelomov in geološko zgradbo. Trije prečni profili imajo smer Z–V, pravokotno na glavno smer Doberdobskega dola. Prvi profil (slika 44) predstavlja presek Doberdobskega dola z najvišjim delom Doberdobskega in Kostanjeviškega Krasa. Tukaj ima dol najbolj strma pobočja in je relativno, glede na površje nad njim, najgloblje vrezan. Pri Vižintinih je dno dola na najnižji nadmorski višini, dno je najbolj obširno, pobočja pa so položna (slika 45). Tukaj se proti dnu dola s pobočij spušča največ erozijskih jarkov. Blag prehod pobočij v uravnavo Doberdobskega Krasa je izrabila cesta Devetaki–Doberdob. Tretji profil (slika 46) pri zaselku Boneti s svojim zahodnim koncem sega že v severna pobočja Doberdobskega jezera, se dvigne v hrib Črna griža (166 m n. v.), blago spusti proti dnu dola in ponovno dvigne proti slovenski meji. Na severu se Doberdobski dol odpira proti Goriškemu polju in se vanj izteka na n. v. 48 metrov. Dol se ne konča strmo, nadaljevanje je prekrito s fluvioglacialnim nanosom Soče. Proti jugu se do 100 metrov široko dno dviga do prvega prevala v dnu dola, pri Čukišču v n.v. 85 metrov, ki je tudi najvišja točka dna dola. Prvi del dola je brez večjih vrtač. Med Devetaki in Čukiščem je v Z pobočju dola, tik nad cesto izkopanih več kavern iz prve svetovne vojne. Pred Devetaki, ki ležijo na naslednjem prevalu (64 m n. v.), se odpira večja, uvali podobna razpotegnjena vrtača, dolga okoli 425 in široka okoli 175 metrov, z n.v. najnižjega dela okoli 50 metrov. Za največjim naseljem v dolu Devetaki se odpira Vižintinska uvala, ki je do 325 metrov široka in tako najširša depresijska oblika. V njeno uravnano dno sta poglobljeni dve neizraziti vrtači. Pri Devetakih naredi dol večje koleno in se dvakrat zalomi pod kotom 90 °. Južno od prevala pri Paljkišču, na n. v. 56 metrov se dol najbolj poglobi. Najnižjo točko, manj kot 40 metrov n. v. dol doseže prav na mestu, kjer seka Divaški prelom. Do zadnjega prevala nad Doberdobskim jezerom, na n. v. 80 metrov se dol dviguje, v njem pa se zvrstijo tri vrtače in zaselki Mikoli, Brni in Boneti. V pobočja dola se zajeda več erozijskih jarkov. Največji se v dno dola stekajo pri zaselku Vižintini. Možno nadaljevanje Doberdobskega dola je Grižni dol, katerega najvišji del je več kot 50 metrov nižje od zaključka dola nad Doberdobskim jezerom in skoraj 15 metrov nižje od najnižje točke dola. Oba dola deli poglobitev Doberdobskega jezera, ki leži v nadaljevanju Velikega ali Brestoviškega dola. Sekanje obeh dolov je verjetno tektonskega nastanka, prav tako razlike v nadmorski višini Doberdobskega in Grižnega dola. Najstarejša oblika v Doberdobskem dolu je tako kot pri Malem dolu osnovna dolinska oblika, ki ima danes dno na nadmorskih višinah prevalov med posameznimi vrtačami. V dno dola so se zaradi nakopičenega sedimenta poglobile vrtače, ki bolj spominjajo na, v smeri dola, razpotegnjene uvale. Razlika med najvišjo in najnižjo nadmorsko višino v dnu dola in najnižjo je več kot 45 metrov. Kar pomeni, da so vrtače, s pospešeno korozijo ob sedimentu, največ toliko poglobljene v dno nekdanje fluvialne doline. Čeprav nimam dostopa do geološke karte dola, zaradi višinske razlike med V in Z pobočjem in razpotegnjenih korozijskih razjed v dnu, sklepam na razvoj ob prelomnih conah s predhodnim fluvialnim preoblikovanjem. V pobočjih dola so erozijske grape, ki so v reliefu slabo opazne. So majhne in strme, razen tistih, ki se stekajo v uvalo pri Vižintinih. Radinja jih tolmači kot sledove oživljenih denudacijskih in drugih procesov iz pleistocena. Povezuje jih z nastankom kotanj v dnu dola, ki so učinek pleistocenske vertikalne korozijske dinamike (Radinja, 1969). Grape verjetno res niso starejše od nekaj tisoč let, so pa verjetno posledica prisotnosti manj prepustnega sedimenta v pobočju dola, h kateremu je verjetno pripomoglo pojavljanje polzenja tal vsaj v večjem delu leta. Da hladna klima pri nastanku grap ni bila odločilnega pomena nam govori dejstvo, da po grapah še danes občasno površinsko teče voda. Dno dola so domačini otrebili kamenja in sezidali številne suhe zidove. Zaradi strmine so pobočja obdelana le v bližini vasi, kjer so še vidni ostanki kulturnih teras. Pobočja, ki niso bila nikoli obdelana oziroma so na njih pasli, so kamnita. Pri opisu geološke zgradbe Doberdobskega dola sem se opiral na osnovno geološko karto SFRJ list Gorica, ki se sicer konča na državni meji, litološke enote in meje med njimi pa sem interpoliral na območje dola. V dol v ozkem pasu segajo apnenci in dolomiti, premaknjeni ob Divaškem prelomu, spodnje kredne starosti. V spodnje krednih kamninah je nastal preval pri Paljkišču. Večji del Doberdobskega dola je poglobljen v zgornjekredne apnence, med katerimi pa ni vložkov rožencev (Radinja, 1969). Tudi vse večje korozijske poglobitve znotraj dola so nastale v zgornjekrednih apnencih. Severni, najožji del dola je razvit v turonijskih in senonijskih zgornjekrednih apnencih, paleocenskih ter eocenskih apnencih (Osnovna geološka karta SFRJ, 1973). V Doberdobskem dolu je razvita rjava pokarbontna prst, ki je nastala na sedimentu spranem s pobočij dola in kraške uravnave. K debelini prsti so vsaj mestoma svoje dodali ljudje. Odeja prsti je v pobočjih bolj plitva, iz nje pa mestoma štrlijo posamezne škraplje. V produ, ki sem ga našel v sedimentu dola sem spoznal alohtone in avtohtone kamnine. Avtohtoni so subkutano zaobljeni kredni, sivi in črni apnenci ter oolitni boksit. Boksit je na Krasu nastajal v obdobjih zakrasevanja v toplejšem podnebju. Glavna obdobja regresij morja so na Krasu nastopila med aptijem in albijem v spodnji kredi in med zgornjekrednimi, paleocenskimi in eocenskimi apnenci, kot posledica prvih sunkov alpidske orogeneze. Boksit, ki sem ga našel verjetno izhaja iz dolgega kopnega obdobja v senoniju, med Lipiško in Liburnijsko formacijo. Glede na položaj najdenega boksita in položaj kamnin, na katerih je nastajal lahko sklepam na vodni tok usmerjen od severa proti jugu. Bolj zanimivi so alohtoni prodniki. Radinja je v svoji raziskavi v prsti našel izključno homogen, brezbarvni, debelozrnat in dobro zaobljen kremen. Ker je našel prod tako na uravnanem površju kot v dnu dolov in kraških žepih, je sklepal, da je prod ostanek pliocenske akumulacije, ki je nekoč pokrivala celoten Doberdobski Kras in jo je zapustila najverjetneje Soča, ko je uravnala površje. Dole je imel za mlajše od uravnave in je, ker je v njih našel le enak kremenov prod, ki je bil v nižje predele presedimentiran kasneje sklepal, da ga je izdelalo isto vodno ožilje. Drugih ostankov akumulacije ni našel (Radinja, 1969). Pri terenskem ogledu Doberdobskega dola sem v prsti našel z limonitno prevleko obdane kremenove prodnike, o katerih govori Radinja in najverjetneje izvirajo s fliša. Našel sem tudi skromne ostanke flišnih apnenčevih peščenjakov ter nekaj prodnikov apnenca, ki bi lahko bili iz zgornje triasnih apnencev (Herlec, 2006). Če je apnenec v preperelini Doberdobskega dola res triasni, v kar dvomim, je vsaj del prepereline zelo mlad. V tem poglavju bom skušal opredeliti več različnih razvojnih stopenj površja Krasa in opredeliti čas nastanka obeh suhih dolin. Starejše poglede na problematiko bom primerjal z na videz nesorodnimi mlajšimi raziskavami. Poskusil bom upoštevati spoznanja klimatskih geomorfologov, geologov tektonikov in njihova spoznanja povezal z nekaterimi uveljavljenimi dejstvi (npr.: površinska denudacija na Krasu znaša 50 m na Ma) in pogledi na razvoj površja (obstoj brezstropih jam). Cilj poglavja je pregledni časovni trak dogodkov, na katerem bodo jasno označeni vsi tisti dogodki, ki so povezani z nastankom dolov in dogajanjem v njih. Kras je bil v mezozoiku del dinarske karbonatne platforme, kjer so se odlagali sedimenti iz katerih so med diagenezo nastali apnenci in dolomiti. Do zgornjega senonija je bila sedimentacija le redko prekinjena. V senoniju, najmlajšem delu krede in v paleocenu so se na območju Krasa odlagali morski, brakični in sladkovodni sedimenti, kar skupaj z boksiti kaže na intenzivne tektonske premike in posledično menjavanje kopna in morja (Osnovna geomorfološka karta SFRJ, 1973). Burno tektonsko dogajanje je posledica prvih znakov podrivanja Afriške tektonske plošče pod Evrazijsko, ki je sprožilo alpidsko orogenezo in traja še danes. Med kredno-terciarnim podrivanjem Jadranske mikroplošče proti severu so nastale Alpe in Dinaridi (Gregorič, 2005). Sedimentacijo apnencev v spodnjem eocenu je prekinila transgresija morja. Celotno JZ Slovenijo so prekrile flišne kamnine, ki so dosegale do 300 metrov debeline (Radinja, 1966; Radinja, 1974; Gams, 1974; Placer, 1981). V srednjem eocenu se je morje povsem umaknilo z ozemlja Krasa (Osnovna geomorfološka karta SFRJ, 1973; Rakovec, 1948) in se tja ni več vrnilo, kar pomeni, da obdobje erozije in korozije poteka že okoli 45 Ma. V zgornjem eocenu, v tektonsko relativno mirnem obdobju, se je na flišu razvila površinska rečna mreža. Če upoštevamo stopnjo denudacije od 20 do 50 metrov v milijonu let (Gams, 2003; Mihevc, 1999) ugotovimo, da je bilo 300 metrov fliša odnešenih v 6 do 15 Ma, kar pomeni, da je bil apnenec razkrit najkasneje v spodnjem oligocenu, okoli 30 Ma nazaj. Od začetka oligocena do srede miocena (30–15 Ma nazaj) je potekala glavna orogenetska faza nastanka Dinaridov. Zaradi podrivanja Jadranske mikroplošče proti severu je na območju današnje JZ Slovenije prišlo do krčenja v smeri SV - JZ. Obenem so se ob periadriatskem šivu proti V iztisnile Vzhodne Alpe (Gregorič, 2005). Orogenetske sile so sprva povzročile nastanek narivov, ki so slabeli od SV proti JZ. Komenska narivna gruda, kateri pripada Kras je bila premaknjena za okoli štiri km. Ob nadaljnjih pritiskih so nastale gube, ki so mlajše od narivov (Placer, 1981), med njimi tudi antiklinorij Krasa. Naslednje burno obdobje v razvoju površja se je začelo okoli 6 Ma nazaj in traja še danes. Nadaljnjo podrivanja Jadranske mikroplošče je bilo prekinjeno, verjetno zaradi motenj v ekstruziji Vzhodnih Alp proti vzhodu. Mikroplošča se je zato začela vrteti v obratni smeri urinega kazalca in je do danes dosegla kot 30 °. Vrtenje se je zgodilo v dveh sunkih, prvem pred okoli 16 Ma in drugem pred 6 Ma. Os rotacije je verjetno nekje v Padski nižini, vrtenje pa poteka še danes. Posledica rotacije je krčenje ozemlja v smeri S–J in raztezanje v smeri V–Z, pri čemer so nastali tudi strmi desnozmični prelomi, zaradi svoje usmerjenosti imenovani dinarski, ob katerih so široke prelomne cone (Gregorič, 2005). V tej fazi razvoja površja je prišlo tudi do močnega tektonskega spusta Padske nižine, ki je slabel proti vzhodu tako, da je najmanjši v območju Divaškega Krasa. Pri tem so nastale tektonsko pogojene višinske razlike med Krasom in njegovo okolico (Vipavska dolina, Furlanska nižina, Tržaški zaliv) ter višinske razlike na Krasu samem (Brda, nekateri doli). Površje Krasa je v veliki meri izravnano, pravimo, da je Kras planota. Kdaj in kako je bil Kras uravnan, je pomemben podatek za razumevanje problematike suhih dolin, ki so očitno enako stare kot uravnava. V literaturi se pojavijo različne domneve o nastanku uravnave. Večina italijanskih (Marussi, 1941; Corbel, 1956, D'Ambrosi, 1960; Maucci, 1960) raziskovalcev in starejši avstrijski (Krebs, 1907) raziskovalci se strinjajo, da je Kras uravnala morska abrazija, najverjetneje v miocenu. Večina jih prepoznava tudi učinke kasnejše rečne erozije, ki je pripomogla k nastanku višinskih razlik na Krasu. Kossmat in Melik uravnavo pripisujeta izključno bočni eroziji površinsko tekočih rek (Radinja, 1965). Melik zapiše, da je dokaz predkraške fluvialne faze nagnjenost Krasa proti SZ in enakomeren strmec. Nastanek uravnave povzame po Kossmatu in ga uvrsti v srednji pliocen. Suhe doline so po njegovem mlajše, pliocenske. Zakrasevanje je povzročil tektonski dvig ozemlja, pri čemer so reke poniknile, sprva v spodnjem toku, nato pa vedno višje v porečju (Melik, 1960, 1963). Glavni dokaz za predkraško fazo naj bi bile suhe doline, ki so nastale, ker so se bile večje reke ob tektonskem dvigu sposobne dalj časa ohraniti na površju. Za Radinjo so glavni dokazi za obstoj predkraške faze kontinuiteta z normalnim reliefom, istosmerna nagnjenost površja, površinske oblike (suhe doline) in fluvialna akumulacija (Radinja, 1966). Zaveda se ploskovne denudacije in pravi, da so bili apnenci na površju že v miocenu, vendar se na njih zakrasevanje ni uveljavilo zaradi njihove zaprtosti in sklenjene hidrografske mreže (Radinja, 1974). Uravnavanje površja je potekalo v tropski klimi pliocena, ko sta istočasno in kombinirano delovali erozija rek, ki so se na široko razlivale na apnence s fliša in korozija agresivne vode, ki pa je vso svojo korozivno moč porabila na površju (Radinja, 1966, 1974). Zapiše še, da je uravnavanje potekalo v pogojih zajezenega krasa in da je bilo flišno obrobje takrat višje (Radinja, 1970, 1974). Porušitev flišne pregrade, padec gladine piezometra in posledično zakrasevanje postavi na prehod iz terciarja v kvartar, ko je zaradi sprememb v klimi prevladalo mehansko preperevanje nad kemijskim (Radinja, 1970). Gams opiše razvoj Krasa s štirimi fazami. Nastanek uravnave pripisuje delovanju površinskih tokov ob visoki gladini piezometra (Gams, 1984). Dokaz vidi v nastajanju ravnika v višini piezometra pri Umagu, s čimer tudi zanika pomen toplejše klime na nastanek uravnav (Gams, 1986). Padec piezometra je povzročilo tektonsko dviganje Krasa in ne mehansko preperevanje fliša v pleistocenu. Potoki so poniknili in zaradi zastojev v tektonskem dvigu izdelali vodoravne odseke jam na Krasu. V tretji fazi je prišlo do sprememb v morfologiji površja Krasa, iznad uravnanega površja so se dvignila brda. Zadnja faza je faza enakomernega denudacijskega zniževanja površja, ki traja še danes (Gams, 1984). Abrazijski nastanek uravnave so mlajše raziskave ovrgle, izključno fluvialno erozijski nastanek pa ima več pomankljivosti. Teorija skoraj ne upošteva tektonike in njenega vpliva na regionalno morfologijo. Predvsem pa ne dejstva, da apnenec izpostavljen podnebju zakraseva. Iz učbenikov vemo, da je za nastanek krasa potrebna topna kamnina s sklenjeno mrežo razpok, po katerih se lahko pretaka voda. Torej bi apnenec v pliocenu moral zakrasevati, saj so se glavna narivanja in gubanja Dinaridov končala v srednjem miocenu in je bil tektonsko pretrt. Uravnavanje se na krasu uveljavi, ko globinska členitev ni več mogoča, kar se zgodi v pogojih zajezenega krasa ali ob stiku z neprepustno podlago (Habič, 1986). Strinjam se s teorijo o zajezenem Krasu in uravnavanju v višini piezometra. Apnenec je obdajal fliš, kar je ohranjalo visok nivo piezometra, ki je nihal odvisno od količine vode s fliša za največ nekaj deset metrov. Poleg bočne korozije se je uveljavila tudi erozija rek, ki zaradi talne vode niso mogle ponikniti in ne poglabljati svojih strug. Izdelale so plitve kanjone in ob poplavah uravnavale površje. Uravnava je po mojem mnenju nastala med okoli 15 in 6 Ma nazaj, v zgornjem miocenu, ko je bilo edino tektonsko dovolj stabilno in dolgo obdobje. Dotok vode je bil s fliša, da pa se voda ne bi prenasičila ali ojezerila, je moral biti v najnižjem delu flišnega oboda iztok. Radinja pravi, da se je flišna pregrada znižala zaradi klimatskih sprememb in prevlade mehanskega preperevanja, vendar lahko dokažemo, da je zakrasevanje starejše. Zato raziskovalci sklepajo, da je bil začetek zakrasevanja povezan z rotacijo Jadranske mikroplošče in posledičnim posedanjem Furlanske nižine, ki ga je sprožilo. Vipavska in Tržaška sinklinala, pa tudi Kras, so se tektonsko spustili. Kras se je najbolj posedel na svojem Z koncu, Doberdobskem Krasu, celotna uravnava pa visi proti SZ. Slednje so si nekdaj nepravilno tolmačili kot ohranjen strmec rek. Spremenljiv in na manjših odsekih prevelik strmec Velikega dola zanika fluvialni nastanek in dokazuje tektonski vpliv (Gams, 2003). Začetek zakrasevanja postavljam na prehod iz miocena v pliocen, pred okoli 6 Ma, takoj za znižanjem neprepustnega oboda. Konec zajezenega krasa je pomenil tudi padec nivoja piezometra. V pogojih zajezenega krasa je na kras večina vode tekla s severa in odtekala verjetno proti jugu ali JV, kjer je bila flišna pregrada najnižja (Gams, 2003, Mihevc, 2001). Ob tektonskem spustu so se vode, ki so tekle na Kras iz Vipavske doline preusmerile proti Goriškemu polju, je pa Kras nase pritegnil vode z juga, ki so ga prej le oplazile ali povsem obšle. Vode, ki so Kras površinsko dosegale, so na njegovem stiku poniknile (Reka). Dokaz za takojšen začetek zakrasevanja so starosti sedimentov v jamah na Krasu. S paleomagnetsko metodo so bili najstarejši sedimenti jam Podgorskega Krasa datirani na 2.581–3.58 Ma, najverjetneje pa so še starejši, 4.2–5.2 M let (Bosak, Mihevc, Pruner, 2004). Če starost sedimenta sega v spodnji pliocen, je jama še starejša, domnevno je nastala že v miocenu (Bosak, Mihevc, Pruner, 2004; Mihevc, 1999, 2001). Na prehodu miocena v pliocen se začne rotacija mikroplošče, tektonski dvig in spust. Začetek zakrasevanja. Relativno mirno obdobje v katerega uvrščam korozijsko in erozijsko uravnavanje ob visokem nivoju piezometra v pogojih zajezenega krasa. Oblikujeta se obe dolini. Glavna orogenetska faza, z narivanjem in gubanjem nastanejo Dinaridi. Relativno mirno obdobje, površinska rečna mreža, erozija fliša. Regresija morja, začetek erozije in korozije na Krasu. Transgresija morja in odlaganje fliša. Nadaljevanje sedimentacije apnenca v zg. Kredi, paleocenu in delu eocena Začetek alpidske orogeneze, ki traja še danes. Vir: Radinja, Gregorič, Gams, Placer in drugi. Grobo sliko razvoja površja imamo, poglejmo dejstva povezana z našima suhima dolinama, ki imajo neko časovno vrednost in poskusimo dola uvrstiti v zgornji razvoj. Najstarejši del dolov je sama oblika doline, ki ima mestoma še ohranjeno »dno«, pri čemer moramo seveda upoštevati ploskovno znižanje celotnega površja z denudacijo, tudi za 250 metrov. Mlajše so vrtače v dnu dolov in erozijski jarki v njunih pobočjih. Čeprav so vrtače, zaradi svoje velikosti, videti starejše, sklepam, da med njimi in jarki obstaja genetična povezava. Po jarkih je bila v dno dola z erozijo prinesena prst in sediment z višje uravnave, v sedimentu pa je potekala pospešena korozija (Gams, 1962a, 1962b). Radinja oceni starost erozijskih jarkov v Doberdobskem dolu za pleistocensko, ko je zaradi permafrosta oživelo površinsko pretakanje vode (Radinja, 1969). Sklepam, da ima pri nastanku jarkov večji pomen manj prepusten sediment brezstropih jam, saj so jarki še danes aktivni. Oba dola je v pogojih zajezenega krasa izdelala reka, ki je tekla iz Vipavske doline. Usmerjen vodni tok na apnencu ni mogel ponikniti, je pa, ob nihajočem nivoju piezometra izdelal plitev kanjon. Kanjon lahko primerjamo z dolino Krke v Suhi krajini, kjer sicer Krko, poleg njene vodnatosti, na površju ohranja prelomna cona. Dola sta nastajala istočasno kot uravnava in reki sta pri njenem nastanku tudi, vsaj ob poplavah, sodelovala. Po Malem dolu je tekla reka z višjega flišnega obrobja današnje Vipavske doline. Zaradi dimenzij dola sklepam, da je bila to reka z velikim zaledjem, Vipava ali Branica. Poleg reke, ki je ustvarila Mali dol sta na Kras tekli še vsaj dve reki, ena pri današnjem prevalu Železna vrata in druga pri Štanjelu (Gams, 2003). Doberdobski dol je ustvarila velika reka s fliša Goriškega polja, najverjetneje to ni bila Soča, kar pa zaradi neohranjanja oblik v flišu ne morem ne zanikati in ne potrditi. Tektonske premike v starejšem pliocenu ni lahko rekonstruirati. Vse kaže, da je prišlo do hitrega dviga brd na Krasu, kar nam dokazuje ostra meja med uravnavo in njimi (Habič, 1984; Gams, 2003). Najbolj so se dvignila Volniška brda, pri katerih nam starost kamnin dokazuje, da je bilo nad njimi odnesena največja skladovnica kamnin, torej so bila nekoč izpostavljena močni ploskovni koroziji. Tudi Trsteljska brda so se dvignila. Tukaj je bil dvig počasnejši in manjši, verjetno zaradi mladih kamnin, ki jih sestavljajo, niso bila nikoli korozijsko uravnana. V Trsteljska brda so se ob sočasnem dvigu urezale reke s fliša, ki pa so bile kasneje zaradi tektonskega spusta Furlanske nižine pretočene proti zahodu (Gams, 2003; Habič, 1984). Po pretočitvi so se Trsteljska brda še naprej dvigala, kar nam dokazuje povečanje strmca Malega dola v bližini prevala. Da se je pretočitev proti zahodu zgodila pred padcem piezometra Gams sklepa po odsotnosti robnih polj in slepih dolin, ki bi jih potoki ob poniranju morali narediti (Gams, 2003). V času dvigovanja brd se je fliš, ki je na zahodu obdajal Kras toliko znižal, da je popustil neprepustni obod, kar je pomenilo konec zajezenega krasa in konec le korozijskega uravnavanja (Habič, 1984). Padec piezometra je bil verjetno postopen, kar nam pravzaprav potrjujejo najdbe sedimenta brezstropih jam, ki izvira s fliša. Vadozna cona v Krasu se je postopno debelila, v njo so s krp fliša, ki se je ohranil, ponirali potoki, ki so ustvarjali brezna, ob stiku s piezometrom pa tudi epifreatične rove. Fliš, na katerem so jame nastale in njihove slepe doline, je kasneje uničila denudacija. Večina jam je bila zapolnjena s flišnim sedimentom, ki ga danes, ko so bile strop in stene okoli jame denudirane, prepoznamo le v flišnih prodnikih in debeloskladovitih sigah v pobočjih in dnu dolov. Dejstvo, da Doberdobski dol seka Divaški prelom, Mali dol pa se ob Raškem in Divaškem prelomu konča, lahko razložim na več načinov. Mali dol bi lahko bil mlajši kot sta oba preloma, saj se onstran Divaškega preloma ne nadaljuje. Slednje je malo verjetno, saj obstoj preloma negira teorijo o korozijski uravnavi v višini piezometra. Obenem pa se zavedam, da zaradi premika ob prelomu (okoli štiri km; Gams, 2003) nadaljevanje Malega dola verjetno iščem na napačnem kraju. Pri Doberdobskem dolu je slika drugačna. Dol prečka Divaški prelom brez vidnejših premikov zaradi desnega zmika. Verjetno Divaški prelom ni funkcioniral enako po svoji celotni dolžini, saj težko sprejmem razlago, da je Doberdobski dol mlajši od Malega dola. Dola sta imela verjetno strme, morda stenovite bregove. V nastalo uravnavo sta bila poglobljena za največ 30 metrov. Ob pretočitvi rek proti Z sta dola postala suhi dolini. Ploskovna denudacija je s celotnega površja od spodnjega pliocena odstranila do 250 metrov kamnine. Pri tem sta se obliki dola ohranjali, le pobočja so postajala vse bolj položna. V obliki, kot jo gledamo danes, ni nikjer ohranjenega prvotnega površja. Obliko po Šušteršiču imenujmo fantomska suha dolina (Šušteršič, 1998). V dno suhih dolin so bili z uravnave s pobočnimi in erozijskimi procesi presedimentirani sedimenti, ki so povzročili lokalno pospešeno korozijo na stiku prepojenega sedimenta in matične podlage (Gams, 1986). Slednje pojasni večjo višinsko razliko med dnom dola in uravnavo danes, kot je ta bila ob nastanku dola. V dnu in v pobočjih suhih dolin sem našel alohtoni prod, ki izvira s fliša. Prodniki bi lahko bili ostanek flišnega pokrova, kar pa je zaradi dolgega obdobja denudacije nad samima doloma malo verjetno. Prod po vsej verjetnosti izvira s fliša, ki je obdajal apnence v pogojih zajezenega krasa ali s flišnih krp, ki so se ohranile na površju, ki ni bilo izpostavljeno bočni koroziji. Ker so kosi kamnine zaobljeni in če zanemarimo možnost, da so bili zaobljeni že med sedimentacijo fliša, so nastali s fluvialnim transportom. Prodnike sem našel tudi v pobočjih dolov, Radinja poroča o najdbah tudi na uravnanem površju Krasa, sklepam, da prod večinoma izvira iz denudiranih jam in je bil v dno dola presedimentiran kasneje. V dolih danes poteka enakomerna ploskovna denudacija. Zaradi sedimenta se dno poglablja hitreje, obenem se vrtače tudi bočno širijo. Ob močnejših deževjih kraška tla na uravnavi in v pobočjih dola ne morejo sprejeti vse vode, kar povzroči površinski vodni tok. Vode z uravnave v dol tečejo po erozijskih jarkih in s seboj nosijo sediment. Zahodni del Hrvaške Istre Gams deli na flišno sivo Istro in na apnenčasto rdečo Istro (Gams, 1974). Flišne kamnine se razprostirajo v dinarski smeri od Slovenske Istre do masiva Učke. Rdeča Istra je geološko deformirano krilo antiklinale z najstarejšimi jurskimi apnenci na Z obali pri Poreču (Gams, 1974; Pavlovec, 1968). Geološka zgradba meje apnenec–fliš pri Pazinu je identična tisti na meji Krasa z Vipavsko dolino, krednim apnencem sledijo paleocenski in eocenski, tem pa fliš. Glavna razlika je v razmerju nadmorskih višin apnenca in fliša, ki je ravno obratno, fliš leži višje. S fliša na apnenec tečejo potoki. Manjši potoki na stiku poniknejo, večji (Raša in Mirna) pa ga, razen Pazinščice, prečkajo in se površinsko izlijejo v morje. Pazinščica, imenovana tudi Fojba ponira, v kanjonski slepi dolini, ki se konča s 118 metrov visoko steno tik pod mestom Pazin, na njegovi zahodni strani. Ponorna jama je dolga 215 in globoka 12 metrov, konča se s sifonom. Končni del suhe doline pred ponorom je nastal v zgornje krednih apnencih, sam ponor pa ima tektonske predispozicije (Malez, 1968). Po Malezu naj bi Pazinščica sprva, kot Mirna in Raša, površinsko tekla proti morju, nato pa je v spodnjem pleistocenu zaradi epirogenetskih premikov, ki so dvignili del njene doline, začela ponirati tam kjer danes, v tektonsko pogojenih razpokah. Svojo dolino, ki je danes suha, je dosegala le ob visokih vodah in vse bolj redko, saj je širila podzemske poti in si nižala erozijsko bazo. Malez ne razloži, zakaj vsi potoki na stiku ne poniknejo, očitno pa velik pomen prisoja prelomom in razpokam (Malez, 1968). V geološki preteklosti je Pazinščica tekla površinsko in ustvarila dolino, ki se imenuje Pazinska draga in je danes razen dela, po katerem teče nestalen potok Čipri, suha. Konec doline, Limski kanal, je zalilo morje, najverjetneje zaradi dviga morske gladine ob koncu pleistocena. Vode Pazinščice tečejo podzemno pahljačasto proti jugu. Večina vode ob majhnem vodostaju se ponovno pojavi v izvirih na začetku Limskega kanala, visoke vode pa tečejo v več smeri in več izvirov. Pojavijo se v izvirih v Limskem kanalu, v okolici Fažane, Vodnjana, Pule, Medulina in v dolini Raše (Malez, 1968). Sklepam, da je bil razvoj Doberdobskega in Malega dola ter Pazinske drage soroden. V pogojih zajezenega krasa sta korozija in poplavne vode rek s fliša uravnavale površje. Reke so tekle površinsko, zaradi visokega nivoja piezometra niso poniknile. Z začetkom pliocena, rotacijo Jadranske mikroplošče in tektonskim spustom se je na zahodu Istre podrla flišna pregrada, nivo piezometra je padel in potoki s fliša so poniknili. Kateri mehanizem je na površju ohranjal Mirno in Rašo ne vem, dejstvo pa je, da je Pazinščica poniknila. Verjetno bi poniknila tudi potoka, ki sta ustvarila Doberdobski in Mali dol, če ju ne bi pritegnilo znižujoče se Goriško polje. Neretva je reka, ki izvira v visokih Bosanskih planinah blizu Črnogorske meje. Na svoji poti do morja je kljubovala tektonskemu dvigu in si vrezala globoko sotesko, ki se konča z Mostarskim poljem. Med poljem in Čapljino teče po nekaj 10 metrov globokem kanjonu, poglobljenem v apnenčevo uravnavo. Bregava, levi pritok Neretve, je med Stolcem in Čapljino v isto uravnano površje poglobila podoben, po dimenzijah nekoliko manjši kanjon. Razvoj površja je v Hercegovini potekal verjetno podobno kot na Krasu. Uravnava je nastala v pogojih zajezenega krasa, kjer je pomembno funkcijo pri ohranjanju višine piezometra poleg pasov fliša imelo tudi morje. Reki sta si v uravnavajoče se površje poglobili kanjona, po padcu piezometra pa zaradi nizke nadmorske višine površja in posledično majhnega gradienta pa tudi zaradi velikega pretoka nista poniknili. Kanjona predstavljata delujoči rečni dolini, ki bi lahko ob drugačnem razvoju postali suhi dolini, primerljivi z suhima dolinam na Krasu. Ker pa ni prišlo ne do pretočitve in ne do poniranja kanjona še vedno opravljata svojo primarno funkcijo odvajanja voda. Senožeško podolje je pokrajina med Slavenskim ravnikom, Senožeškimi brdi, Gabrkom in Vrhmi in je del matičnega Krasa. Pokrajina leži na stiku višjega flišnega in uravnanega apnenčevega reliefa. Stik fliša in apnenca predstavlja razvojno stopnjo površja skozi katero je v geološki preteklosti šel celoten Kras. Radinja pravi: »Senožeška pokrajina je pravzaprav matični Kras v malem, je njegova projekcija in njegov relikt«. (Radinja, 1972a). S fliša na apnenec priteka več potokov, ki se na stiku izgubijo v flišno naplavino. Le ob močnejšem deževju se pri Dolenji vasi združijo in površinsko dosežejo Rašo, večino časa pa so njihove struge na apnencu suhe. Zaradi majhnega deleža kraške vode v Raši, Radinja sklepa, da nizke in običajne vode potokov podzemno tečejo proti Reki. Senožeško podolje je primer bifurkacije in prehod iz reliktne predkraške faze (visoke vode) v kraško fazo. Potoki na litološki meji niso ustvarili slepih dolin zaradi njihove visoke trdote (Radinja, 1972a). Po Radinji (glej sliko 69) je potoke pritegnila dolina Raše (II.), kasneje pa se je rečna mreža z napredujočim zakrasevanjem vse bolj trgala (III.). Potoki so se združevali že na flišu oziroma blizu stika fliš–apnenec (IV.), kasneje pa je tudi to območje zajelo zakrasevanje (V.). Ostanek rečne mreže so suhe doline in ostanki flišne akumulacije (Radinja, 1972a). Vprašanje, ki se mi zastavi je: Zakaj se je v kredne apnence vrezal le en potok s fliša in ustvaril globoko prečno sotesko, današnjo zgornjo Rašo, preostali pa ne? Senožeško podolje je bilo v miocenu uravnano, z višjega fliša so tekli potoki. Od Z proti V je tektonski spust slabel tako, da je reliefno razmerje med flišnimi Senožeškimi brdi in apnenčasto uravnavo ostalo nespremenjeno. To nam dokazuje, da do reliefnih sprememb ni prišlo zaradi spremembe klime v pleistocenu in mehanskega preperevanja, temveč zaradi tektonike. Zaradi padca piezometra so potoki poniknili. V bližini se je aktiviral Raški prelom, ki je nase pritegnil vode. Sklepam, da je imela Raša (oziroma Raški prelom) en sam večji pritok, ki je v kredne apnence ustvaril globoko prečno sotesko zgornje Raše. Potoki, ki na apnenec tečejo danes, so se razvili kasneje in so tekli neposredno proti vrezajočemu se pritoku, saj jim je predstavljal erozijsko bazo. Da je neka oblika na krasu proglašena za brezstropo jamo mora biti izpolnjenih več kriterijev. Prvi je oblika. Brezstrope jame imajo lahko ohranjene stene, lahko so pa le-te že povsem raztopljene. Nekatere brezstrope jame lahko na površju sledimo le kot niz podolgovatih vrtač. Drugi, bolj pomemben kriterij so alohtoni sedimenti in siga. Ostanke netopnega sedimenta je v jami odložila ponikalnica, ki je jamo ustvarila, siga pa je v jami rasla vse do odprtja proti površju. Debeli paketi sige ali celo kapniki na mestu nastanka so nedvoumen dokaz, da imamo opravka z brezstropo jamo. Večina brezstropih jam je bila najdena blizu še aktivnih ponorov in predstavljajo starejše, višje horizonte poznanih jam (Škocjanske jame–brezstropa jama v Lipovih dolinah). Najbolj znana brezstropa jama na Slovenskem je tista v Lipovih dolinah pri Dolnjih Ležečah. Posebnost jame je velik stalagmit, ki gleda iz kremenovega proda flišne zapolnitve jame. Jama je dolga okoli 1800 metrov in široka do 20 metrov. Konča se blizu današnjega ponora Reke v Škocjanske jame. Glede na njeno širino in lokacijo sklepajo,  da je nastala z denudacijo stropa jame podobnih dimenzij kot so današnje Škocjanske jame (Mihevc, 2001). Največja brezstropa jama na Slovenskem pa je Brezstropa jama v Lozi na Slavenskem ravniku. Sledimo jo kot okoli 10 globok in 10–30 metrov širok jarek. S presledki, kjer je še ohranjen strop, je dolga okoli 3500 metrov. Tudi tukaj so bili najdeni alohtoni sedimenti in masivne sige (Mihevc, 2006). Čeprav sem v zgornjih poglavjih podal drugačno in bolj verjetno razlago nastanka Malega in Doberdobskega dola poglejmo dejstva, ki povezujejo dola in brezstrope jame. V obeh primerih imamo značilno, globoko dolinasto obliko s širokim uravnanim dnom, kar samo po sebi še ni dokaz, da gre za brezstropo jamo. Tudi širina dna, višina pobočij in dolžina obeh dolov nekajkrat presega dimenzije največje brezstrope jame. V obeh dolih imamo tudi alohtone sedimente in sigo. Kremenovi prodniki so redki in so bili večinoma v dol presedimentirani z erozijskimi procesi šele po nastanku oblike. Med sigo, ki sem jo našel, so tudi veliki paketi, ki so lahko nastali le v jami, vendar sem pri obeh primerih našel »krivca«, brezstropo jamo v pobočju dola. Naloga zastavljena v diplomskem delu se je tekom priprav izkazala za težjo kot je kazalo sprva. Izziv so predstavljale nove spremenljivke, ki so se pojavile v na videz preprosti enačbi. Ugotovil sem, da je problem starosti in nastanka suhih dolin neločljivo povezan z nastankom uravnave po kateri potekajo. Ker ima proces s katerim je uravnava nastala, prav tako pa čas, v katerem je nastala, v strokovni literaturi različna tolmačenja, sem po nasvetih mentorja in lastnem razmišljanju kot najbolj verjetno povzel teorijo o uravnavanju v višini piezometra v pogojih zajezenega krasa. Poudarim naj, da sem se pri terenskem delu bolj posvetil Malemu dolu, ker leži v Sloveniji in predvsem zato, ker sem zanj imel na voljo natančne karte v merilu 1:5000 in geološko karto v merilu 1:100 000. Malemu dolu sem namenil več obiskov (skupaj 10) tudi zaradi njegove dolžine, ki presega Doberdobski dol in zaradi njegove težje dostopnosti ter večje zaraščenosti, saj po Doberdobskem dolu poteka cesta, prebivalci naselij v njem pa skrbijo za ohranjanje kulturne krajine po celotni dolžini in ne le v bližini vasi, kot pri Malem dolu. Primarni cilj je bil izdelava geomorfološke karte obeh dolov in podroben opis oblik, ki se v njima pojavljajo. Geomorfologija obeh dolov je v grobem skoraj identična. Dola sta poglobljena v uravnano površje Krasa, sekata litološke in hipsografske strukture in meandrirata. Med nižjim, bolj poglobljenim površjem se pojavljajo višji prevali v katerih prepoznamo, ob upoštevanju stopnje ploskovne denudacije, nekdanje dno rečne doline. Tudi procesi, ki so ali še potekajo v dolih so enaki. Oblikovala ju je rečna erozija, kasneje pa preoblikovala denudacija, ki je delovala predvsem na pobočja, ki so postala položnejša. Pospešena korozija na stiku sedimenta in matične podlage je poglabljala dno dolov in verjetno poskrbela za ohranitev oblike skozi dolgo obdobje pliocena in kvartarja. Procesi, ki so v dolih potekali so neločljivo povezani s sedimentom. Manj prepusten sediment, pa naj bo netopni ostanek matične kamnine, ostanek eocenske flišne odeje Krasa ali polnilo denudiranih jam ima po mojem mnenju ključni pomen v geomorfološkem razvoju dolov. Prav njegova neprepustnost, debelina in sposobnost zadrževanja vode so prispevali k ohranjanju oblike doline s pospešeno korozijo. Kopičenje sedimenta v dnu dolov so omogočili graviklastični in erozijski procesi v pobočju dolov, kjer so se vode tudi združevale in oblikovale erozijske jarke. Dola sta pravzaprav poligenetski obliki, saj so na njun nastanek in kasnejše preoblikovanje vplivali različni procesi, ki so skozi geomorfološki razvoj dola preoblikovali zaporedoma ali istočasno. Enaki procesi pa ne oblikujejo vedno enakih geomorfnih oblik. Na njih vplivajo tudi litološke značilnosti in delovanje človeka. Doberdobski dol je bolj poglobljen v uravnavo Krasa, je tudi širši, vendar krajši. Vrtače, ki so v Malem dolu poglobljene v njegovo dno, so klasične kraške vrtače, se od tistih na uravnavi razlikujejo po nekoliko večji globini in po večjem premeru. Le nekaj vrtač si zasluži ime uvala, tako po svojem obsegu, kot po nepravilnih oblikah in plitvosti. Doberdobski dol po drugi strani klasičnih vrtač pravzaprav ne pozna. V njegovo dno so poglobljene velike, v smeri dola razpotegnjene kotanje znatnih dimenzij, ki se brez ostrega prehoda nadaljujejo v pobočja. Erozijski jarki, ki so v Malem dolu pogosti, na karti in v naravi dobro izraženi in še danes občasno aktivni, so pri Doberdobskem dolu redkejši, manjši, neizraziti, le v nekaterih so opazni dokazi občasne aktivnosti. Dola se razlikujeta po svojih začetkih oziroma zaključkih. Doberdobski dol je v svojem severnem delu prekrit s fluvioglacialnim nanosom Soče, prav daleč pa se ta ne nadaljuje. Na jugu obvisi nad Doberdobskim jezerom, čeprav se je verjetno nekoč nadaljeval vse do morja, kamor je tekla reka, ki ga je oblikovala. Mlajši tektonski spust Velikega dola, ki se pri Doberdobu razcepi v dva kraka, je odgovoren za prekinitev Doberdobskega dola in reliefne razlike med njim in Grižnim dolom. Mali dol se začne v Trsteljskih brdih nad Raškim prelomom in zaključi nad Divaškim prelomom. Čeprav se je dol verjetno nadaljeval preko obeh prelomov, je danes nadaljevanje zabrisano. Zanimivo je tudi razmerje obeh dolov do Divaškega preloma. Čeprav sklepam, da sta oba dola nastala istočasno, pred aktiviranjem preloma, prelom Mali dol obglavi, Doberdobski dol pa ga prečka brez večjih deformacij. Slednje pripisujem različni intenziteti desnega zmika vzdolž Divaškega preloma. Ko sem hotel poleg opisa obeh dolov podati tudi njuno starost, sem naletel na problem uravnavanja Krasa, ki je po mojem mnenju neposredno povezano z nastankom suhih dolin. V dostopni literaturi sem moral poiskati dovolj dolgo in geološki stabilno obdobje, v katerem bi se Kras lahko uravnal. Menim, da je uravnava in v njej obe suhi dolini nastala v pogojih zajezenega krasa v zgornjem miocenu. Rotacija Jadranske mikroplošče na prehodu v pliocen je povzročila ključne spremembe. Tektonski spust, ki je segel na Kras, je povzročil reliefno diferenciacijo, pretočitve potokov s fliša in prekinitev flišne bariere, posledica je bil padec nivoja piezometra. Na Krasu se je oblikovala debela vadozna cona, uveljavilo se je zakrasevanje, nekdaj aktivni dolini pa sta postali suhi. V razpravi sem poleg časovnega traku izdelal tudi kratko primerjalno študijo obeh suhih dolin na Krasu z nekaterimi sorodnimi oblikami na Dinarskem krasu. Opis razvoja Senožeškega podolja, ki predstavlja nekakšno reliktno fazo razvoja Krasa sem uporabil za podkrepitev zapisanega pri razvoju Krasa. Pazinska suha dolina v Istri in kanjona Neretve in Bregave v Hercegovini na prvi pogled nimajo dosti skupnega z obravnavanima doloma. Vendar je bil v vseh treh primerih širši geološki razvoj enak, razlike so le malenkostne (Kras – geološko pogojena pretočitev; Istra – ni pretočitve, reka ponika v tektonsko pretrti coni zaradi velikega gradienta; Hercegovina – ni pretočitve, reki ne ponikata zaradi majhnega gradienta.). Sorodne oblike in njihov soroden razvoj vzdolž celotnih Dinaridov (saj zgornji primeri niso osamljeni) govorijo o enotnem geološkem razvoju ozemlja in, da v grobem tisto, kar je bilo zapisano za Kras, velja tudi širše. Ob vsem v zaključku povedanem naj komentiram še svoji delovni hipotezi. Potrdim lahko tisti del prve hipoteze, ki govori o nastanku obeh dolov s fluvialno erozijo. Dola sta v drobnem močno preoblikovani suhi dolini, nista brezstropi jami in nista nastala (le) s tektoniko. Druga hipoteza drži, saj so prav sedimenti tisti odločilni dejavnik ohranitve obeh dolinskih oblik. Obenem pa nam ohranjeni sediment neposredno ne potrdi nastanka dolov s fluvialno erozijo, saj sklepam, da se prod, ki so ga s fliša prinašale reke in odlagale v dnu dola, ni ohranil. Prod, ki sem ga našel, pa večinoma izhaja iz presedimentiranega flišnega polnila brezstropih jam.