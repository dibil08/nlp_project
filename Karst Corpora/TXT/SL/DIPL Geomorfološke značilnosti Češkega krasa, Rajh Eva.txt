V delu Geomorfološke značilnosti Češkega krasa so analizirane in interpretirane osnovne geološko-litološke, hidrološke in geomorfološke značilnosti kraškega območja silurskih in devonskih apnencev jugozahodno od Prage, imenovanega Češki kras. Sinteza pridobljenih podatkov kaže, da ima Češki kras razvit fluviokraški tip površja. Tako so najpogostejše reliefne oblike zatrepne doline, nekaj je tudi prebojnih dolin, kar območje umešča v plitvi kras, številni so tudi dolci in erozijski jarki. Nad dolinami se dvigujejo kopasti vrhovi, v vodotokih pa odlaga lehnjak. Na površju vrtač skorajda ni opaziti, saj je območje prekrito z debelo plastjo prepereline, jamski rovi so razviti s strani različnih, povezanih ali nepovezanih procesov. Erozijsko bazo predstavlja reka Berounka, ki spada v porečje reke Vltave. Diplomsko delo obravnava Češki kras, cca. 300 km2 veliko kraško površje. Sestavljajo ga devonski in silurski apnenci z vložki rožencev in skrilavcev, ki so ponekod prekriti z mlajšimi neogenskimi in kvartarnimi nanosi. Območje se razteza v osi JZ—SV jugozahodno od Prage do Zdic okvirno na 50° s. g. š. ter 14° v. g. d. Obdajajo ga reka Vltava na vzhodu in severovzhodu, hribovje Brdy na jugu in jugovzhodu, Křivoklatsko gričevje, ki se nahaja ob severnem robu, na severovzhodu pa je predmestje Prage. Najvišjo točko predstavlja vrh Bacín (499 m n. v.), najnižjo pa gladina reke Berounke pri izlivu s krasa (210 m n. v.). Geotektonsko se območje umešča na Češki masiv. Karbonatne in nekarbonatne kamnine, ki so se usedale v morju v času devona in silurja, mestoma prekrivajo mlajši sedimenti. Ti so morskega, rečnega, rečno-jezerskega in puhličnega nastanka in segajo v čas zgornje krede, neogena ter kvartarja. Na posameznih območjih na površju izdanjajo kamnine, ki so nastale pred devonsko sedimentacijo, in sicer sprijeti sedimenti iz obdobja zgornjega ordovicija. Na karbonatnih kamninah se je razvil kras ter fluviokras, nekarbonatni nanosi pa gradijo uravnave, vrhove ter območja fluvialnega reliefa. V podzemlju najdemo jame različnega nastanka. Površinski vodotoki so v kras vrezali globoke doline, ki se ponekod razširijo in uravnajo v akumulacijske ravnine, razvite so številne zatrepne doline, v vodotokih se odlaga lehnjak, padavinske vode pa so oblikovale erozijske jarke. Od površinskih linijskih oblik najdemo tudi dolce. Zaradi prekritosti območja z debelo plastjo prsti na površju skoraj ni videti vrtač ali škrapelj, so se pa v apnencih razvile kraške jame. Najdaljši jamski sistem dosega dolžino 2050 m (Koněpruške jame). Območje je reliefno razgibano s posameznimi osamelimi ali v gruče razporejenimi kopastimi vrhovi, v nekaterih predelih je teren uravnan oziroma rahlo nagnjen. Robove krasa ter pobočja nekaterih višjih vzpetin v osrednjem in zahodnem delu tvorijo reliefne stopnje. V posameznih predelih je bilo površje degradirano v namene gradbeništva. Namen diplomskega dela je na podlagi literature, kartografskega gradiva ter terenskih raziskav proučiti geomorfološke oblike Češkega krasa in procese, ki so jih ustvarili. Nato sledi interpretacija in sinteza spoznanj. V slovenski literaturi je malo znanega o Češkem krasu, zato želim s to nalogo zaobjeti najnovejša spoznanja, dodati lastno interpretacijo ter ugotovitve strnjeno predstaviti slovenskemu bralcu. Za dosego namena naloge sem si zastavila tri cilje. Prvi cilj je zbrati ter analizirati dostopno literaturo, napisano o geološko-litoloških, hidroloških in geomorfoloških značilnostih območja, ter kartografske podatke. Drugi cilj je analizirati posamezne geomorfološke značilnosti območja na terenu in jih skartirati ter fotodokumentirati. Tretji cilj je sinteza spoznanj oz. morfogenetska interpretacija razvoja površja ter površinskih oblik. Za dosego prvega cilja sem zbrala dostopno strokovno literaturo in kartografsko gradivo iz knjižnic na Češkem in v Sloveniji ter s svetovnega spleta. V času študijske izmenjave sem opravila terenske raziskave na celotnem območju Češkega krasa. Izdelana je bila delna morfometrična analiza, drugi del pa je bil opravljen predvsem s pomočjo analize kartografskega gradiva. Rezultat te analize je bila izdelava morfografske karte merila 1 : 25.000, ki je bila dopolnjena s podatki, pridobljenimi iz različnega kartografskega gradiva in literature. Na terenu je potekala tudi fotodokumentacija geomorfnih oblik. Sledila je sinteza podatkov iz literature in kartografskega gradiva ter podatkov, pridobljenih na podlagi morfografske in morfometrične analize. Izdelane so bile detajlne morfografske karte območja Češkega krasa v merilu 1 : 25.000. Karte upoštevajo tudi morfostrukturne značilnosti območja, predvsem litološko sestavo. Sinteza je vključevala tudi morfogenetsko interpretacijo posameznih oblik. Češki kras je kraško območje, ki se nahaja na geotektonski enoti Češki masiv oz. geomorfološki enoti Češko višavje. V ožji opredelitvi je del geomorfološke enote Poberounska subprovinca oz. še podrobneje Brdsko območje. To se nadalje deli na Karlštejnsko hribovje, ki obsega osrednji in zahodni del Češkega krasa, ter Praško ploščo, ki obsega severni in severovzhodni del Češkega krasa (Zeměpisný lexikon České ..., 2006). Leži jugozahodno od Prage, okvirno obsega 300 km2 površine in je razpotegnjen v smeri od jugozahoda proti severovzhodu. Obdajajo ga reka Vltava na vzhoduseverovzhodu, hribovje Brdy na jugu in jugovzhodu, Křivoklatsko gričevje, ki se vleče ob severnem robu, ter na severovzhodu predmestje Prage, ki se širi čez kras. Najvišjo točko predstavlja kopasti vrh Bacín s 499 m n. v., ki se nahaja na jugozahodu območja, natančneje 3,5 km jugovzhodno od Koněpruških jam. Najnižja točka je gladina reke Berounke pri izlivu s krasa (210 m n. v.) (Mapy.cz, 2014). Češki kras se nahaja med koordinatnimi točkami 50° 1' in 49° 52' s. g. š. ter 14° 16' in 14° 5' v. g. d. (Google Earth, 2014). Za Češki kras so značilne tako karbonatne kot tudi nekarbonatne kamnine (Česká geologická služba, 2014). Karbonati so se usedali v devonsko-silurskem morju (Hrubá, 1964), tvorijo pa jih čisti apnenci ter apnenci s primesmi rožencev, meljevcev, peščenjakov in vulkanskih primesi ter apnenčasti, kremenasti in glinasti skrilavci (Česká geologická služba, 2014). Iz obdobja pred usedanjem karbonatov v devonsko-silurskem morju najdemo na površju kamnine ordovicijskega globokomorskega tektonskega jarka (Ordovik, 2013), in sicer klaste različnih frakcij. Kamnine, mlajše od karbonatov, so sedimenti morskega, rečnega, rečnojezerskega in vetrnega izvora. Iz časa krede na površju najdemo sprijete sladkovodne in morske sedimente različnih frakcij od glinavcev do konglomeratov. Iz časa neogena se na površju nahajajo rečni in rečno-jezerski nanosi Berounke, iz spodnjega pleistocena pa rečni prodi in peski. V zgornjem pleistocenu so se odlagali puhlica, puhlična glina, gline koluvialno-vetrnega izvora in peski. Najmlajše sedimente najdemo v dneh rečni dolin ter dolcev, med njimi šote, gline, peske in prode (Česká geologická služba, 2014) ter lehnjak (Hlaváč in sod., 2003). Zaradi narave menjavanja kraških in nekraških kamnin ter posledično geomorfnih oblik je bilo začrtanje meje območja ponekod naravno določeno, drugje pa umetno in poenostavljeno (severovzhodna meja). Meja Češkega krasa kot geomorfološke enote je tako sprva določena na podlagi kamnin in hkrati morfologije (od najbolj severovzhodne točke območja proti zahodu): severna pobočja hriba Děvín, severna pobočja doline Dalejskega potoka do sotočja z Jinočanskim potokom, struga Jinočanskega potoka do izvira. Meja nato poteka po zunanjem robu karbonatnih kamnin, kar v naravi po morfologiji ni izraženo, poteka pa pri krajih Tahlovice in Mezouň, nato pa se karbonati vlečejo južno od Krahulovskega potoka, kjer pa že tvorijo reliefno stopnjo, ki ji lahko sledimo od te točke dalje. Reliefna stopnja nato teče pod vrhovi oz. ledinskimi imeni: Hačka, Kolo, Záhrabská, Na Ratince, Kosov, Nad Hutí, Koukolova gora, Holý vrh, Na Studeném, Švestkovka, Španělka, Housina, Na Rovinách, Knížecí, po vrhovih severozahodno od struge Vodickega in Svinařskega potoka do sotočja slednjega z Bělečskim potokom, pod vrhovi Skalice, Vonoklasy, Babka, Sulava, Klapice in nadalje severovzhodno do začetne točke (Mapy.cz, 2014; Česká geologická služba, 2014). Po Koeppnovi podnebni klasifikaciji območje Češke republike umeščamo v Cfb sistem (Atlas sveta …, 1991) oz. v zmernotoplo podnebje z vsaj 30 mm padavin v najsušnejšem mesecu (f) ter s hladnimi poletji, kjer ima najtoplejši mesec povprečno temperaturo manjšo od 22 °C, vsaj 4 meseci v letu pa večjo od 10 °C (b), najhladnejši zimski mesec pa ima povprečno temperaturo med – 3 in 18 °C (C) (Brief Guide to …, 2014). Za območje Prage je za referenčno obdobje od 1961 do 1990 značilna srednja letna temperatura 8,2 °C ter srednja letna količina padavin 590 mm. Najhladnejši mesec je januar s srednjo mesečno temperaturo za omenjeno referenčno obdobje – 2 °C in najtoplejši mesec julij s srednjo mesečno temperaturo za omenjeno referenčno obdobje 17,2 °C. Pet mesecev v letu ima povprečno temperaturo nad 10 °C (tj. med 13 in 17,8 °C). Najbolj sušen mesec je februar s srednjo mesečno količino padavin 30 mm ter najbolj namočen mesec junij s srednjo mesečno količino padavin 75 mm (Český hydrometeorologický ústav, 2014). Zaradi spreminjanja klime ter tektonskih aktivnosti tekom geološke zgodovine je območje prešlo številne razvojne faze, posledica česar so reliktne, fosilne, recentne, aktivne in pomlajene površinske oblike, ustvarjene neenakomerno in zapleteno. Tako kompleksno obliko površja Panoš (1964) definira kot srednjeevropski policiklični kras s policikličnimi in poligenetskimi oblikami, ki naj bi še danes v določeni meri vplivale na morfologijo pokrajine (cv: Bosák, 1995). Proučevano območje je reliefno močno razgibano in morfološko pestro. Mestoma uravnano, drugod planotasto ali kopasto hribovito površje ima na strmejših pobočjih razvite erozijske jarke in na položnejših dolce. Razrezano je z dolinami, od katerih se nekatere stekajo v dolino Berounke, nekatere pa s krasa na nekraško okolico. V večji meri je prekrito z debelo prstjo prepereline, posledica česar je majhna pojavnost vrtač in škrapelj. Od kraških dolin se pojavljajo zatrepne in prebojne doline, ki se ponekod razširijo in uravnajo v akumulacijske ravnine (Mapy.cz, 2014). V podzemlju so razvite kraške jame – do dne 30. 8. 2014 jih je registriranih 640 (JESO, 2014). Na njihov nastanek so vplivali različni procesi – korozija mešanice pod vodotoki, korozija termalnih raztopin, korozija razpršenih vodotokov s krednih sedimentov (ležečih na karbonatih), korozija razpršene infiltracije iz površinskih vodotokov in iz okoliških nekraških kamnin, korozija hitre infiltracije poplavnih vod ter korozija občasnih koncentriranih ponorov. Fosilnih ali aktivnih jam, nastalih s korozijo stalnega podzemnega vodotoka, na Češkem krasu ni registriranih. Nastale so v dinamofreatični coni in ne kažejo kasnejšega nadaljnjega zakrasevanja v vadozni coni (Bruthans, Zemán, 2001). Površinske in podzemne vode Češkega krasa so del porečja spodnje Vltave in Berounke. Slednja se na osrednjem zahodnem robu pri Berounu steka na Češki kras, kjer teče po kraškem kanjonu, pri Řevnicah pa kras zapušča (Mapy.cz, 2014). Dno kanjona predstavlja glavno erozijsko bazo območja (Bruthans, Zeman, 2001), vanj se stekajo erozijski jarki in manjše zatrepne doline, večje in manjše površinske tokove pa najdemo tudi drugod po krasu (Mapy.cz, 2014). Podzemni vodni tokovi v grobem tečejo v smeri od jugozahoda proti severovzhodu. Kraške jame s stalnim vodnim tokom do sedaj še niso bile odkrite, se pa v nekaterih občasno pretakajo vode izdatnejših padavin oziroma poplavne vode iz korita Berounke. Ob tem je raztapljanje kamnine in transport materiala minimalen (Bruthans, S kraškimi območji celotnega Češkega masiva se ukvarja Bosák (1995). Opisuje geološki razvoj Češkega masiva ter nastanek posameznih kraških območij na njem in njihovo časovno umestitev, kar povezuje s kompleksnostjo češkega policikličnega poligenetskega krasa ter njegovo fosilizacijo in pomladitev, odvisno od tektonskih premikov in kraškega raztapljanja s strani globokega kroženja podzemne vode. Veliko vlogo pri tem je imela neotektonska aktivnost, kar umešča v dve periodi in več faz. Med drugim izpostavlja nastanek spodnjedevonskega Koněpruškega grebena (del zahodnega območja Češkega krasa) in njegovega zakrasevanja, vezanega na tektonske premike in spremembe nivoja morske gladine. Od kraških oblik omenja jame ter njihovo razvitost v večih nivojih, medsebojno nepovezanost ter nastanek v freatični coni. Bruthans (1999) se ukvarja s hidrogeologijo vzhodnega dela Češkega krasa. Ugotovitve raziskav se nanašajo na poroznost vodonosnika, na smer in globino podzemnega pretakanja vode in kaj te pretoke ovira ter na proces zakrasevanja. Zeman (1999) se ukvarja s smermi in kanali pretakanja podzemne vode zahodnega dela Češkega krasa ter s pretočnim režimom podzemnih vod. Ugotovitve sta nato povzela v skupnem članku (2000). Homola (1947) sestavi seznam vseh znanih kraških pojavov na Češkem krasu s podrobnim opisom lokacij ter interpretacijo načina in časa nastanka kraških pojavov na podlagi petrografskih, klimatskih, geomorfoloških značilnosti območja ter kemijskih značilnosti kamnin. Hkrati jamske objekte razvrsti v posamezne skupine, katerim določi naravne meje. Z razvojem t. i. Koněpruškega devonskega krasa in njegovih jam (1998) ter vertikalnih in subvertikalnih cevi (2000) se ukvarja Bosák. Nastanek jam umešča v freatične in batifreatične okoliščine ter povezuje z dvema fazama hidrotermalnega zakrasevanja globokega kroženja kraške vode, in sicer v času hercinske neovulkanske aktivnosti Češkega masiva (360—230 Ma) ter v času alpidske orogeneze (67—60 in 35—17 Ma). To utemeljuje s pelodom in razpadlim vulkanskim pepelom, najdenim v kapnikih. Takratni piezometrični nivo umešča v zgornjekredno platformo, ležečo nad apnenci, dokaz za to pa so kredni in terciarni sedimenti, vtečeni v vertikalne in subvertikalne cevi, katerih nastanek je vezan na iste procese, ki so oblikovali hidrotermalne jame. Razvile so se vse do zgornjega roba apnencev. Časovno nastanek teh depresij umešča v terciar, natančneje v čas od paleogena do miocena. Dodatna spoznanja o značaju in genezi podzemnih kraških oblik na Češkem krasu sta objavila Bruthans in Zeman (2001). Raziskave temeljijo na razpršenem vtekanju vode v vodonosnik, pri speleogenezi pa so prisotni trije glavni dejavniki: razpršeno vtekanje vode iz površinskih vodotokov, razpršeno vtekanje vode s krednih sedimentov, ki prekrivajo kras, ter intenzivno vtekanje poplavnih vod. Dejavnika manjšega oz. lokalnega pomena sta corozija termalne vode in korozijske mešanice, ter koncentrirani ponori. Pri svojih raziskavah prideta do spoznanj o nastanku pojavov na Češkem krasu, ki niso v skladu s starejšimi teorijami in niso v skladu s splošnimi principi zakrasevanja iz tuje literature. Hlaváč in sod. (2003) raziskujejo holocensko odlaganje in erozijo lehnjaka v številnih pritokih reke Berounke. Rezultati raziskav določajo čas odlaganja holocenskih lehnjakovih slapov v obdobje od 9.500 do 2.500 let pred sedanjostjo, prekinitev odlaganja pa v sušno obdobje pozne bronaste dobe (3200 do 2800 pred sedanjostjo). Nadaljnja erozija in degradacija lehnjakovih slapov se je vršila v času močnih padavin, predvidoma najintenzivneje v času male ledene dobe – torej okvirno v času od sredine 14. do sredine 19. stol. (Little Ice Age, 2014). Tekom druge polovice 20. stoletja na Češkem krasu ni bilo evidentiranih poplav, rečna erozija pa je bila šibka, posledica česar je bilo nadaljnje odlaganje lehnjaka v potokih. Veliko sta k razumevanju nastanka in poglabljanja kanjona Berounke ter nastanka rečnih teras prispevala Balatka in Loučková (1992). Preko primerjav še obstoječih terasnih nivojev Vltave in Berounke sta določila starost denudacijskih ostankov najstarejše naplavne ravnice (ki je ostalina drugačne hidrografske mreže, spremenjene s strani kasnejših tektonskih premikov) ter starost in število rečnih teras. Locirala sta številne ostanke miocenskih in pliocenskih rečnojezerskih naplavin Berounke, ki se nahajajo oddaljeni okvirno od nekaj 100 m do 2,4 km od današnjega korita reke; hkrati sta po isti metodi rekonstruirala 7 pleistocenskih teras. Najmočnejše poglabljanje kanjona umeščata v čas mindla oz. od vrezovanja 4. do nastanka 6. terase, ko se je kanjon poglobil za dodatnih 45 m oz. na nivo današnje akumulacijske ravnice. Hkrati ugotovitve prikazujeta s podolžnimi in prečnimi profili ob toku reke. Območje Češkega krasa geotektonsko spada v Češki masiv (Hrubá, 1964), ki je del hercinskega orogena Evrope in zavzema območje Češke in zahodne Moravske (Petránek, 2007). Podrobnejša opredelitev Češki kras umešča v geotektonsko podenoto, imenovano Barrandien, ki se razteza od Prage h Klatovim (Hrubá, 1964), še podrobnejša pa na manjši, jugozahodni del Praške plošče ter na Karlštejnsko hribovje (Mapy.cz, 2014). Češki kras je kraško območje, ki se v grobem nahaja med linijama Praga—Rudná—Beroun— Zdice na severnem robu ter linijo Praga—Černošice—Řevnice—Všeradice na južnem robu proučevanega območja (Mapy.cz, 2014; Česká geologická služba, 2014). Tvorijo ga predvsem silurski in devonski apnenci mestoma z vložki rožencev in skrilavcev, ki jih ponekod prekrivajo po obsegu večji ali manjši pokrovi krednih, terciarnih in kvartarnih rečnih, rečno-jezerskih in morskih nanosov različnih frakcij. Na površju se nahaja tudi puhlica ter v zelo majhnih obsegih bazalti, tufi in vulkanske breče (Česká geologická služba, 2014). Območje Češkega krasa se je po posameznih geoloških obdobjih razvijalo postopoma. V arhaiku je nastal Češki masiv, ki je bil spremenjen tekom kadomske orogeneze (pred 660 do 550 mio leti v zgornjem proterozoiku) ter hercinske orogeneze (pred 400 do 350 mio leti v obdobju od srednjega devona do perma). Prekrit je s kamninami paleozojske do recentne starosti (Barrandien, 2013), osnovo pa tvorijo magmatske in metamorfne kamnine (Bosák, 1995). V zgornjem proterozoiku je nastal tektonski blok Barrandien, ki ga tvorijo nemetamorfozirane in slabo metamorfozirane kamnine. Leži med Kostelcem nad Labo (severovzhodno od Prage) in Domažlicami (ob zahodni meji z Nemčijo), ki ga je zgubala in metamorfozirala kadomska orogeneza. Ocenjena starost je med 1.100 in 600 mio leti (Synek, Petránek, 2007) oz. med 600 do 450 mio leti. V proterozoiku je potekala globokomorska sedimentacija, ki jo je spremljala vulkanska aktivnost. Blok je bil tektonsko večkrat prelomljen na manjše segmente, pred začetkom kambrija pa dvignjen nad gladino morja (Barrandien, 2007). V kambriju sta potekali na Barrandienu dve sedimentaciji, kopensko-vulkanska ter morska sedimentacija. V zgornjem kambriju je prišlo do prekinitve sedimentacije, ki se je nato nadaljevala šele na začetku ordovicija v morskem okolju (Barrandien, 2013), ko je nastala Praška plošča. Sedimentacija je potekala v podmorskem jarku smeri JZ—SV, širine 15—25 km tekom celotnega ordovicija. Usedali so se predvsem globokomorski klastični sedimenti, plitvomorski kemični sedimenti pa so se usedali le v nekaterih plasteh. V osrednjem ordoviciju se je jarek poglabljal, zato so se odlagali tudi ilovnati ter peščeni materiali (Ordovik, 2013). Sedimentacija je bila aktivna še tekom celega silurja in devona, prekinila jo je hercinska orogeneza (Barrandien, 2013). Začetek nastajanja območja Češkega krasa sega v silur. V silurju se je na proučevanem območju nahajalo obsežno morje, v katerem so se na začetku silurja odlagali bolj glineni sedimenti, proti koncu silurja pa so bili sedimenti vedno bolj karbonatni, odlagali so se tudi graptolitni skrilavci iz organogenih apnencev. Za silur je značilen tudi podmorski vulkanizem (Hrubá, 1964), nastali so vulkanski otoki, na katerih so se tvorili koralni apnenci (Chalupa, 1984). Silurske plasti dosegajo debeline največ do 500 m (med Berounom in Loděnicami) (Hrubá, 1964). Za silurske kamnine so značilne velike facialne raznolikosti (mešanje s skrilavci, različne vrste apnencev in vulkanskih kamnin ter drugih vulkanskih nanosov) tako v vertikalni kot v lateralni smeri. Kamnine so po terenu različnih debelin, kar je posledica prelamljanja spodaj ležeče tektonske plošče na številne segmente. Ob prelomih so na površje tekli diabazi in druge vulkanske kamnine (Bruthans, 1999). Silurska morska sedimentacija se je nepretrgoma nadaljevala v devonsko (Hrubá, 1964), devonsko morje pa je bilo od silurskega precej manjše. Sedimenti, ki so se odlagali, so predvsem apnenci ter dalejski skrilavci glineno-karbonatne sedimentacije (Hrubá, 1964), iz spodnjega devona pa najdemo finejše peske (Chalupa, 1984). Zaradi hercinske orogeneze ob koncu devona se je morje umaknilo (Hrubá, 1964). Po zaključku devona je bil od karbona do jure Barrandien kopen, morje pa se je nato vrnilo v času zgornje krede. To je obsegalo predvsem severni del Češkega krasa (Stárka, 1984). V kredi so se 14 milijonov let (Stárka, 1983) na tem območju odlagali sladkovodni in morski sedimenti, ki so kasneje, tekom močne denudacije površja, bili večinoma odnešeni, nekaj materiala pa je bilo nanešenega v pod njimi ležeče kraške depresije (Chalupa, 1984; Bruthans, 1999). V terciarju je bil nivo površja na višini vrhov današnjih najvišjih vzpetih predelov. Tektonsko je bilo površje celotnega Češkega višavja zelo nemirno in se je posledično pogrezalo ter dvigalo (Stárka, 1983), kar umeščamo v čas neogenskih neotektonskih premikov, s katerimi se je v grobem oblikovala današnja strukturna podoba pokrajine (Czudek, Demek, 1971). V času miocena in pliocena so se odlagali rečni ter rečno-jezerski sedimenti, in sicer peski, prodi in konglomerati (Chalupa, 1984; Balatka, Loučková, 1993). Debelina neogenskih plasti ne presega 10—20 m, tvorijo tudi zapolnitve kraških depresijskih oblik v debelinah do nekaj 10 m (Bruthans, 1999). V pleistocenu je bilo območje Češkega višavja situirano med kontinentalno poledenitvijo na severu ter alpsko na jugu, posledica pa je bilo delovanje periglacialnih procesov (Czudek, Demek, 1971), hkrati sta bili aktivni denudacija in rečna erozija. Ob koncu pleistocena so se vodotoki začeli poglabljati v svoja korita, na nivojih prejšnjih rečnih dnov pa so ostale rečne terase (Stárka, 1984). V času zgornjega pleistocena se je odlagala puhlica (Česká geologická služba, 2014), in sicer v kraških depresijah in na zavetrnih straneh pobočij dolin (Chalupa, 1984), za holocen pa je značilno odlaganje koluvialno-fluvialnih glin in peskov (Česká geologická služba, 2014). V obdobju od 9.500 do 2.500 let pred sednajostjo se je v potokih na Češkem krasu odlagal lehnjak s prekinitvami v času pozne bronaste dobe (cca 2.800 let pred sedanjosto) ter v času male ledene dobe (od 14. do 19. stoletja). V 20. stoletju so bili zopet zabeleženi nanosi lehnjaka po potokih v obliki slapov, kop, jezov in pragov (Hlaváč in sod., 2003). Zunanje robove Češkega krasa tvorijo kamnine zgornjega ordovicija (glinavci, meljevci peščenjaki, skrilavci), silurja (apnenci, skrilavci, bazalti), spodnjega devona (apnenci, apnenčasti skrilavci), zgornje krede (sprijete sladkovodne gline, meljevci, peščenjaki, konglomerati), miocena (rečni in rečno-jezerski glina, pesek in prod), celotnega kvartarja (nesprijete gline, peski, prodi) in ponekod specifično zgornjega pleistocena (puhlica, glina, puhlična glina, pesek). Pojavljajo se izmenjujoče, raztreseno in brez logičnega reda, tvorijo predvsem pobočja in vrhove reliefne stopnje, ki obdaja Češki kras. Na severovzhodu in severu, kjer reliefne stopnje ni, zunanjo mejo tvorijo kamnine zgornjega ordovicija, silurja, zgornje krede in zgornjega pleistocena. Reliefna oblikovanost zunanjih robov ni geološko pogojena (Česká geologická služba, 2014). Najvišje vrhove območja zahodno od Berounke tvorijo kvartarni gruščnati do glinenogruščnati sedimenti ter po večini vrste apnencev, kot so paleozojski biodetritični, biomikritni in mikritni apnenci, organogeni apnenci, dolomitni apnenci, biosparitni apnenci, apnenčasti skrilavci, biomikritski do mikritski vložki apnenca, vložki skrilavcev, glineni in kremenasti skrilavci ter mestoma roženci in vulkanske primesi, bazalti. Poleg teh kamnin vrhove vzhodno od Berounke tvorijo še paleozojski meljevci z vložki peščenjakov na podlagi apnenčastega skrilavca in bituminoznega apnenca, zrnati pepelnati tufi in vulkanske breče, peščenjaki, meljevci ter zelenkasti glinavci in glinasti skrilavci (Česká geologická služba, 2014). V vzhodnem delu proučevanega območja, natančneje v osrednjem in severnem delu vzhodno od Berounke, se razteza bolj uravnan teren, ki ga na površju tvorijo predvsem nekraške kamnine. To so kvartarni gruščnati do glineno-gruščnati sedimenti, puhlica, deluvialni in vetrni sedimenti. Ponekod najdemo tudi gline, gline z vložki premoga, premog, meljevce, peščenjake in konglomerate iz obdobja krede (Česká geologická služba, 2014). Mešano oz. izmenjujoče pa se pojavljajo tudi paleozojske kraške in nekraške kamnine: meljevci z vložki peščenjakov na podlagi črnega apnenčastega skrilavca in bituminoznega apnenca, biodetritični, biomikritski in mikritski apnenci, apnenčasti skrilavci, ponekod gomolji roženca, organogeni apnenci, vložki skrilavcev, dolomitni apnenci, biosparitni apnenci, mestoma vulkanske primesi, zelenkasti glinavci in glinasti skrilavci, temnosivi glinavci in meljevci (Česká geologická služba, 2014). Proučevano območje spada v porečje spodnje Vltave in Berounke (Bruthans, 1999). Površinski vodotoki Češkega krasa, od katerih večina izvira na krasu, nekaj pa jih priteče z nekraškega okoliša na kras, se vsi, razen Suchomasteckega potoka na jugozahodu, stekajo z osrednjih ali obrobnih delov območja v reko Berounko – glavna smer pretakanja je torej proti koritu reke Berounke. Ta teče sprva od severozahodnega osrednjega roba (od mesta Beroun) proti jugovzhodu do Řevnic, kjer se steka s krasa. Nato teče ob jugovzhodnem obrobju na severovzhod, kjer se južno od Prage izlije v Vltavo. Večji pritoki na levem bregu: Loděnice (Kačák), Bubovický p., Budňanský p., Karlický p., Kluček, Švarcava, Radotinský p. (Bruthans, 1999) ter na desnem bregu Litavka, Suchomastecký potok in Bělečský oz. Měňanský potok (Zeman, 1999). Po Češkem krasu se pretakajo tudi občasni vodotoki, in sicer po koritih erozijskih jarkov v času močnejših deževij (Mapy.cz, 2014). Območje Češkega krasa tvori samostojen vodonosnik, sestavljen predvsem iz apnencev. Prepustnost apnencev se zmanjšuje glede na spremembe v sestavi kamnine v smeri od severozahoda proti jugovzhodu. Podzemni vodni tokovi dosežejo globine do nekaj 100 m, v posameznih sinklinalah pa sežejo do same baze sinklinale do globine 600 m pod površjem. Vodonosnik je v osrednji plasti manj prepusten, v zgornji plasti pa zaradi večje pretrtosti kamnin bolj (Bruthans, Zeman, 2000). Prvi raziskovalci Češkega krasa so vodonosne plasti tega območja delili na dve enoti, in sicer glede na razliko v hidrogeološki funkciji (na apnence in skrilavce) oz. glede na nagnjenost kamnine k zakrasevanju (kjer je akvifer iz apnencev in akvifug iz skrilavcev). Bruthans in Zeman glede na izdatnost izvirov in debelino kamnine (oz. glede na globino, do katere sega) delita vodonosne plasti na tri enote: na vodonosnik, zgornji akvifug (katerega vrhnji del je krovni akvifug) in spodnji akvifug(Bruthans, Zeman, 2000). Zgornji del vodonosnika (zgornji akvifug) ima smeri pretakanja vode vzporedne s topografijo terena (razen tam, kjer mejijo na akvifer), saj so vezane na podpovršinske razpoke. Vode se pretakajo tudi po tektonskih prelomih do globine od nekaj metrov (na ravninah) do nekaj 10 metrov (na pobočjih). Največja prepustnost je v globini do 1 m pod površjem in nato do 10 m počasi upada, še globlje pa je zelo nizka. To plast vodonosnika sestavljajo devonski apnenci ter skrilavci in tufi. Enake lastnosti kot zgornji akvifug ima tudi spodnji akvifug, ki se nahaja pod akviferjem. Edina razlika je v starosti kamnin – tvorijo ga starejši, torej silurski apnenci, skrilavci in tufi, debeline do 200 m (Bruthans, Zeman, 2000). Najvišja plast zgornjega akvifuga je krovni akvifug. Podzemni vodni tokovi se pretakajo po razpokah do globin nekaj metrov pod površjem. Največja prepustnost se nahaja do enega metra pod površjem in nato do globine 10 m hitro upada, pod to globino pa je zelo nizka. Smeri podzemnih vodnih tokov v tej plasti so skladne s topografijo terena (Bruthans, Zeman, 2000). Krovni akvifug sestavljajo nekraške kamnine – devonski skrilavci, tufi in peščenjaki (Bruthans, Zeman, 2000). Osrednji del vodonosnika Češkega krasa Bruthans in Zeman imenujeta akvifer. Vode se pretakajo po razpokah smeri SV—JZ, nastalih tekom tektonskih premikov kamninskega bloka in kasneje razširjenih z raztapljanjem, ter po dobro prepustnih prečnih prelomih (smeri SZ— JV ter S—J), iz katerih iztekajo izviri. Hidravlični odziv se preko celega vodonosnika razširi v nekaj dneh po padavinah. Največja razlika v nivoju gladine, zabeležena v vrtini, je bila 40 m, povprečno zabeleženo nihanje pa je 20 m. Najnižji nivoji so zabeleženi jeseni in pozimi, najvišji pa od konca pomladi dalje in preko poletja. Največja prepustnost akviferja je 1 m pod površjem, ki do globine 100 m in več le rahlo upade. Pretakanje vode sega do globine nekaj 100 m, izjemoma v sinklinalah do 600 m pod površjem, kjer doseže bazo akviferja. Prevladuje predvsem laminarno pretakanje vode, le izjemoma turbulentno (Bruthans, Zeman, 2000). Akvifer je sestavljen iz večih con različne prepustnosti ter iz neprepustnih blokov. V njem prevladuje kraška poroznost, prepustne cone z učinkom drenaže so povezane na veliki razdalji. Prepustnost je nehomogena, najverjetneje se zmanjšuje od severozahoda proti jugovzhodu (predvidevano glede na to, da se v severnem delu nahajajo najizdatnejši izviri) in je vezana na pokline. Prostorska gostota prepustnih poti je nizka, pasovi apnencev z majhno prepustnostjo pa ne izkazujejo nikakršne zakraselosti. Gladina podzemne vode je ponekod skladna, drugod neskladna s topografijo terena, večinoma se nahaja v globini 100 m pod površjem, ponekod pa se pojavljajo razlike v nivoju piezometra tudi na manjših razdaljah. Akvifer sestavljajo zgornjesilurski in devonski apnenci, ki dosegajo debelino večinoma od 120 do 300 m (Bruthans, Zeman, 2000). S smerjo pretakanja podzemnih vodnih tokov sta se ukvarjala Bruthans (1999) in Zeman (1999). Metoda določanja in izračunavanja smeri se je opirala na meritve piezometričnih minimumov vode v vrtinah, v številnih primerih pa le na podatke o hidrogeoloških funkcijah kamnin in podatke lokacij in izdatnosti skoraj vseh izvirov. Glede na metodo določanja podvodnih tokov rezultati oz. prikazi niso povsem zanesljivi, saj so podzemne vodne zveze na krasu v realnosti časovno spremenljive. Specifični odtok podzemne vode znaša 2,8 l/s/km2 v apnencih ter 1,4 l/s/km2 v skrilavcih (Bruthans, Zeman, 2000). Smeri pretakanja vode v podzemlju so v večji meri nasprotne od smeri pretakanja površinskih vod, razen v krovnem akvifugu, kjer so smeri pretakanja skladne s topografijo terena, saj so vezane na površinske pokline. V zgornjem in spodnjem akvifugu je pretakanje vezano na pokline in prečne tektonske prelome, lahko je skladno ali pa tudi neskladno s terenom. V akviferju se vode pretakajo po razpokah, nastalih pri tektonskih premikih in razširjenih z zakrasevanjem, ki se raztezajo v smeri SV—JZ, ter po prečnih prelomih smeri SZ—JV in S— J (Bruthans, Zeman ,2000). Minimalni naklon gladine podzemne vode je rahlo večji od naklona reke Berounke, ki predstavlja erozijsko bazo proučevanega območja. Posledica tega je, da (razen ob času poplav) vode iz korita Berounke ne morejo vtekati v kras. Na to nakazujejo lastnosti vode jamskih jezer, katerih voda ne priteka iz Berounke, temveč iz kraškega vodonosnika (vrednosti mineralov in klora so ravno obratne za rečno in jamsko vodo). V času povprečnih in nizkih vodostajev reke pritekajo vode iz vodonosnika v Berounko, mešanje rečne vode s podzemno pa sega le nekaj 10 m v vodonosnik. Po drugi strani poplavne vode iz korita Berounke vtekajo v kraške razpoke v podzemlje, vendar kasneje ob nižjem vodostaju odtečejo nazaj v korito (Bruthans, Zeman, 2001). Lokacija posameznih izvirov je odvisna od strukturnih, tektonskih in morfoloških značilnosti območja. Po raziskavah Kadlecove in Žáka so najbolj izdatni izviri na Češkem krasu: Svatojanský izvir v kraju Svatý Jan pod Skalou na levem bregu potoka Loděnice (oz. Kačáka), Kodský izv. jugozahodno od kraja Srbsko, Nesvačilský izv. Vodickega potoka zahodno od kraja Nesvačily, skupina izvirov pod vrhom Kotýz jugozahodno od Keněprusov, Měňaský izv. zahodno od kraja Měňany, izvir v erozijskem jarku Malá Chuchle na severovzhodu območja ter izviri v Zadní Kopanini (Kadlecová, Žák, 1998; Mapy.cz, 2014). zapor. Kraška podtalnica priteka na dan na stiku apnencev in nekarbonatnih kamnin, blizu dna kraških dolin ter ob sečiščih prelomov. Značilnost kraških izvirov Češkega krasa je izločanje lehnjaka iz vode v njihovi bližini (Hlaváč in sod., 2003). Ti izviri odvodnjavajo kraški vodonosnik kraško-razpoklinske poroznosti, nekateri na vzhodu so vezani na stike kraških kamnin ter na njih ležečih krednih nanosov. Večina izvirov ima stalne pretoke ter povprečno temperaturo vode rahlo višjo od povprečne temperature ozračja, kar nakazuje na globok pretok podzemne vode. Izviri z močnimi razlikami v pretokih ter temperaturo vode glede na količino padavin so manj pogosti (Kadlecová, Žák, 1998). Geomorfološko spada proučevano območje v sistem Češkega višavja, podsistem Poberounske subprovince in v tretji stopnji opredelitve v Brdsko območje (Zeměpisný lexikon České ..., 2006). Razteza se jugozahodno od Prage v smeri od jugozahoda proti severovzhodu na okoli 300 km2 površine. Na vzhoduseverovzhodu ga obdaja reka Vltava, hribovje Brdy na vzhodu ter jugu, Křivoklatsko gričevje od severozahoda proti severovzhodu ter na severovzhodu predmestje Prage, ki se širi čez kras (Mapy.cz, 2014). Najvišje točke ležijo na zahodnem delu ozemlja (Bacín, 499 m, Doutnáč, 432 m, Herinky, 439 m, Čižovec, 426 m). Najnižja točka je gladina reke Berounke pri iztoku s krasa (Bruthans, 1999) na 210 m n. v. (Černošice, 1977). V obdobju pleistocena je bilo območje celotnega Češkega višavja nepoledenelo in se je nahajalo med kontinentalnim ledenim pokrovom ter območjem alpske poledenitve. V tem času so bili močno aktivni kriogeni procesi, nastal je celo permafrost (Czudek, Demek, 1971). Sweeting (1972; cv: Gunn, 2006b) je opredelila fluviokras kot površje, ki ga je oblikovala kombinacija fluvialnih in kraških procesov. Gunn (2006b) dalje razglablja, da je to preširoka opredelitev, saj skoraj vse kraške oblike formirajo tudi fluvialni procesi, kot npr. vrtače in kraška polja, ki pa jih ne razumemo kot fluviokraško obliko. Kasneje se je zato opredelilo, da naj termin fluviokras označuje kraško površje, ki je v veliki meri razrezano z dolinami, večina teh pa ima svoje začetne dele na krasu. Na fluviokrasu se med posameznimi dolinami lahko razvijejo vrtače, vendar te niso prevladujoča površinska oblika. Razlog za to je v majhnem hidravličnem gradientu, ki preprečuje površinskim vodam, da bi povsem vtekale v kras, in zato posledično delno ostanejo na površju. Aktivni fluviokras (poleg kraških kamnin) določata dva pogoja. V primeru da je razvoj krasa mlad in/ali je hidravlični gradient zelo nizek, kraški razpoklinski sistem še ne zmore prejemati celotne površinske vode, zato se del vode pretaka po površju (oz. vsaj na območju izvira).Fluviokras je lahko razvit tudi v aridnih območjih. V času močnih sezonskih nalivov tam vode koncentrirano odtekajo po erozijskih jarkih. V času manjših padavin vode pronicajo v kras skozi epikraško cono, pod katero je lahko kraški sistem dobro razvit. Vrtače so na območjih med dolinami redke ali pa se sploh ne pojavljajo (Gunn, 2006b). Po Bruthansu in Zemanu (2001) naj bi bile struge večine površinskih vodotokov epigenetskega nastanka. V paleogenu so površinski vodotoki tekli po krednem pokrovu, se vrezovali do njegovega dna in nato dalje v pod njim ležeče paleozojske kamnine. S tem pa se je nižala gladina podzemne vode. Gams (2001) pod fluviokraške oblike umešča prebojno dolino, slepo dolino, kraški ravnik, jamo z alogeno reko, pretočno kraško polje, jamo na vododržni podlagi, podledeniški kras in jamo v sendviču. Stalni površinski vodotoki so na Češkem krasu vrezali prebojne doline ter zatrepne doline izvirnega kontaktnega krasa. Ti dve obliki se razlikujta po svoji funkciji, sta pa bolj ali manj enaki v svojem izgledu. Na Češkem krasu so od fluviokraških oblik razvite prebojne doline in zatrepne doline izvirnega kontaktnega krasa, dolci ter erozijski jarki. Če se alogena reka steka preko kraškega površja, z mehansko in kemično erozijo ustvari prebojno dolino (Ford, Williams, 2007). Ford in Williams (2007) navajata, da alogene reke na kraškem površju, v primeru da v celoti tečejo preko kraške pokrajine, oblikujejo dva tipa doline, odvisno od višinske razlike med točko pritoka in iztoka reke s krasa. Če se alogena reka steka preko kraškega površja, ki ima med točko pritoka in iztoka reke majhno razliko v nadmorski višini, se oblikuje t. i. through valley. Kjer pa je razlika v nadmorski višini velika, se oblikuje through gorge (Ford, Williams, 2007). V slovenščini oboje imenujemo prebojna dolina (Gams, 2001), besedno zvezo through valley pa je pred tem uporabila tudi Sweeting (1972; cv: Gunn, 2006a). Sweeting (1972, cv: Gunn, 2006a) navaja, da prebojno dolino z mehansko in kemično erozijo ustvarijo reke, ki izvirajo na nekraških kamninah in ki pri pretakanju čez kraško površje ohranjajo stalen pretok. Obstajajo štirje glavni dejavniki oblikovanja tega tipa doline. V primeru da zakrasevanje kamnine še ni zaključeno, kraški sistem ne utegne sprejeti celotne količine alogene vode. Vseeno reka pri pretakanju čez kras vodo izgublja, in sicer po strugi dolvodno kot tudi v vedno večji meri tekom časa. Možno je tudi, da alogena voda na kras prinaša klastični material, s katerim zaradi zasutja rečno korito postane skoraj neprepustno. Rečno korito lahko postane neprepustno tudi v primeru permafrosta, globinska erozija pa se nadaljuje v času poletnih otoplitev in taljenja. V primeru da reka teče na nivoju erozijske baze, bo tekla preko krasa, ob tem pa se ji bo ob toku dolvodno povečeval pretok zaradi stranskih pritokov ter vtokov skozi korito (Gunn, 2006). Najdaljšo prebojno dolino, dolgo 11 km, je na Češkem krasu vrezala reka Berounka (Mapy.cz, 2014). Berounka izvira kot reka Mže na zahodu Češke republike (Balatka, Loučková, 1992) in se v Plznu preimenuje v Berounko po sotočju z reko Radbuzo. Na Češki kras priteče pri mestu Beroun, to je na osrednjem zahodnem robu kraškega masiva, na nadmorski višini 220 m. Čez kras teče v smeri od severozahoda proti jugovzhodu po pretežno kraških kamninah (apnenec, dolomitni apnenec in apnenec z roženci; v manjšem obsegu teče tudi po peščenjakih, meljevcih, glinastih skrilavcih /Česká geologická služba, 2014/), zapusti pa ga pri kraju Řevnice na nadmorski višini 210 m. Denivelacija torej znaša 10 m. Pri Řevnicah se struga obrne na severovzhod. Dolina je pri dnu koritasta s posameznimi razširitvami in zožitvami. Dno je široko od 100 m do 565 m (Mapy.cz, 2014) in predstavlja erozijsko bazo Češkega krasa (cv: Zeman, 1999), proti vrhu se širina doline poveča in sega od 260 m do 1430 m (pri Karlštejnu). Stene doline so ponekod strme, drugod bolj ali manj položne, razrezane so z večjimi in manjšimi erozijskimi jarki. Višine sten znašajo od 20 m pri pritoku na kras, do 160 m (pri Prostřední gori), večinoma pa dosegajo višine okoli 70 m. Berounka je v kamninsko podlago vrezala zavoje. Na levem bregu se v Berounko steka 5 vodotokov, na desnem pa 6 (Mapy.cz, 2014). O vrezovanju kanjona Berounke pišeta Balatka in Loučková (1992), ki sta naredila rekonstrukcijo teras Berounke oz. njenega vrezovanja v lastne naplavine ter v skalno korito, in sicer na podlagi terensko pridobljenih podatkov o litološki sestavi teras, njihovi poziciji, morfometričnih podatkih in na podlagi podatkov iz literature. Reka Berounka naj bi v neogenu po Češkem krasu tekla po precej širšem in ravnem dolinskem dnu, na kar nakazujejo miocenski in pliocenski ostanki rečno-jezerskih nanosov Berounke. Te na Češkem krasu najdemo v majhnih razsežnostih kot denudacijske ostanke v dvokilometrskem pasu ob Berounki. V kvartarju naj bi Berounka postopoma poglabljala svojo strugo in s tem ožila širino svoje doline, na to pa nakazujejo ostanki posameznih teras ob reki. Poglabljanje naj bi bilo najbolj intenzivno v času mindla, torej 300.000 do 230.000 let pred sedanjostjo. Na Češki kras poleg Berounke pritekajo še trije manjši potoki, ki so vrezali manjše prebojne doline v Češki kras. To so (od juga proti severu) Loděnice (Kačák), Radotínský potok in Dalejský potok (Mapy.cz, 2014). Loděnice izvira pri kraju Kroučová 35 km severozahodno od kraja Loděnice, kjer na nadmorski višini 250 m priteče na Češki kras. Od tam teče 6,8 km po dolini, ki jo je vrezala v kraške (apnenec, dolomitni apnenec, apnenec z roženci) in nekraške (bazalt, diabaz, granulat, tuf, glinasti skrilavec, meljevec, peščenjak) kamnine in se vzhodno od kraja Tetín izliva v Berounko na nadmorski višini 215 m. Denivelacija torej znaša 25 m. Potok je vrezal prebojno dolino oblike V-doline s posameznimi razširitvami in zožitvami. Stene ima na desnem bregu strme, na levem strme do srednje položne, ponekod so razrezane z večjimi in manjšimi erozijskimi jarki. Dno doline je široko od 10 do 150 m, pri vrhu je dolina široka od 300 m do 1150 m. Globina doline je odvisna od okoliških vrhov. Tako znaša pri pritoku na kras višina sten na desnem begu 40 m ter 130 m na levem. Stene so najvišje južno od meandra Kozí hřbet, in sicer 130 m na obeh bregovih. Potok je izoblikoval in v kamnine vrezal zavoje in okljuke (Mapy.cz, 2014). Radotínský potok izvira pri kraju Ptice 7,4 km severozahodno od Tachlovic, kjer na nadmorski višini 340 m priteče na Češki kras. Od tam teče 11,5 km po dolini, ki jo je vrezala v večinoma kraške (apnenec, apnenec z roženci, dolomitni apnenec) ter ponekod nekraške (peščenjak, meljevec, glinavec, glinasti skrilavec, bazalt, diabaz) kamnine in se pri kraju Radotín izliva s krasa v dolino Berounke na nadmorski višini 205 m. Denivelacija torej znaša 135 m. Sprva teče 900 m po široki ravnici, ki jo sestavljajo nanosi puhlice, puhlične gline ter glinavec, glinasti skrilavec, apnenec, tufit. Potok nato začne postopoma, ko priteče na kraške kamnine, vrezovati prebojno dolino oblike V-doline. Dno doline je široko od 30 m do 300 m, večinoma je bolj ozko. Pri vrhu je dolina široka od 130 m do 820 m, pri začetku vrezovanja je ozka, proti koncu se širi. Stene ima bolj strme, ponekod rahlo položne, ponekod so razrezane z večjimi in manjšimi erozijskimi jarki. Globina doline je precej manjša od globine doline potoka Loděnice. Pri začetku vrezovanja globina znaša le nekaj metrov, proti iztoku s krasa pa se poglablja postopoma na do 100 m. Potok je izoblikoval in v kamninsko podlago vrezal zavoje in okljuke, napajajo ga trije pritoki na desnem bregu ter štirje pritoki na levem (Mapy.cz, 2014). Dalejský potok izvira v kraju Chrášťany 4 km zahodno od sotočja z Jinočanským potokom, kjer na nadmorski višini 315 m priteče na Češki kras. Vzhodno od sotočja, ki se nahaja na uravnavi iz nekraških kamnin, je v večinoma kraške (apnenec, apnenec z roženci) in ponekod nekraške (skrilavec, glinasti skrilavec, meljevec, peščenjak) kamnine vrezal 8 km dolgo prebojno dolino. Potok se v kraju Hlubočepy izliva v dolino Berounke na nadmorski višini 200 m, kjer zapusti kras. Denivelacija doline znaša 115 m. Ima obliko V-doline s posameznimi razširitvami in zožitvami, stene so na levem bregu strme, na desnem strme do srednje položne, ponekod so razrezane z večjimi in manjšimi erozijskimi jarki. Dolina se postopoma poglablja in oži, njeno dno je široko od 30 do 410 m. Pri vrhu je dolina široka od 160 m do 300 m, višine sten pa so odvisne od višine okoliških vrhov. Tako znašajo pri Řeporyjah 30 m na desnem begu ter 40 m na levem, največjo višino pa dosežejo pri vzpetini Děvín (100 m). Potok je izoblikoval in v kamninsko podlago vrezal zavoje in okljuke, napajajo ga trije pritoki na desnem bregu ter en pritok na levem (Mapy.cz, 2014). Prebojne doline na Češkem krasu imajo podobo kanjona ali V-doline. Pobočja so strma do položnejša, razčlenjena so z erozijskimi jarki in dolinami posameznih pritokov, kar nakazuje na lateralno, površinsko odtekanje padavinske vode. Začetek vrezovanja prebojne doline Berounke je na podlagi raziskav Balatke in Loučkove (1992) umeščen v čas kvartarja, kar bi lahko aplicirali tudi na vrezovanje ostalih treh prebojnih dolin. Nastanek je verjetno poligenetski, povezan je z nižanjem gladine podtalnice in posledičnim vrezovanjem rek v kamninsko podlago. Glede na teorijo Sweetingove in značilnosti delovanja Češkega krasa so vzroki za obstoj površinskih vodotokov na površju razdelimo na: majhen hidravlični gradient, premajhna povezanost in razširjenost poklin, zasutost korit z alogenimi sedimenti in posledična manjša prepustnost, pri reki Berounki dosežen nivo erozijske baze. Zaradi premajhnega hidravličnega gradienta in premajhne povezanosti poklin kraški sistem ne utegne vase sprejeti večjih količin vode, katera zato ostaja v koritu in teče preko krasa. Reke pritekajo z nekraških območij, zato s sabo nosijo klastični material, ki ga odlagajo. Posledično je s tem dno korita najverjetneje zasuto in zato neprepustno. Reka Berounka naj bi bila erozijska baza Češkega krasa, zato svojega korita več ne more poglabljati. Ostale tri reke na kras pritečejo na višjih nadmorskih višinah kot reka Berounka, torej nad nivojem erozijske baze, zato poglabljanje v teh dolinah najverjetneje še poteka. Prebojne doline so vrezane v večinoma kraške kamnine, mestoma nekraške. Dosegajo različne višine sten (20—160 m) ter širine pri dnu (10—565 m) in vrhu (130—1430 m). Pri pretakanju čez kras se njihova dna postopoma znižajo do nižjih nadmorskih višin (za 10 m Berounka, 35 m Loděnice, 115 m Dalejský p. in 135 m Radotínský p.). S prihodnjimi raziskavami bi bilo potrebno potrditi mehansko erodiranje prebojnih dolin ter preveriti, ali reke odlagajo klastični material z nekrasa v korito ter koliko to vpliva na (ne)vtekanje vode v kras. Zanimala bi nas razvitost, razširjenost in povezanost poklin pod koriti rek in količina vtekanja vode v kras oz. koliko vode se izgubi iz korit v kraško podzemlje. Smiselna bi bila tudi preverba ugotovitev Balatke in Loučkove (1992) o dataciji vrezovanja kanjona Berounke. Na izvirnem kontaktnem krasu ob večjih izvirih nastanejo zatrepne doline. Zgornji del doline, kjer voda izvira na površje, tvori strm zaključek – zatrep. Dolina se nato s strmimi pobočji nadaljuje do stika kraških in nekraških kamnin, kjer se zaključi v rečni dolini oz. odpre v kotlino ali kraško polje (Stepišnik, 2011). Tudi Hugget (2003), Gunn (2006b) ter Ford in Williams (2007) povezujejo zatrepne doline z velikimi izviri na robovih krasa. Oblikuje jih lahko zadenjska erozija, ko voda iz izvira spodjeda kamnino za sabo oz. s podiranjem materiala s pobočja nad izvirom, kar ugotavlja tudi Šušteršič pri proučevanju zatrepnih dolin na Planinskem polju. Šušteršič (1977) ugotavlja tudi velik pomen geološke strukture pri razvrstitvi zatrepnih dolin na Planinskem polju. Tako naj bi idrijski prelom vplival na razvrstitev zatrepov ter na smeri jamskih rovov v zaledju. Eden izmed dejavnikov oblikovanja zatrepne doline sta erozija in transport materiala (Šušteršič, 1977) oz. v hladnih obdobjih pleistocena pospešeno podaljševanje doline zaradi mehanskega preperevanja (Gams, 2004), ob čemer korozija in biokorozija raztopita odkruške ob izviru, zato jih niže v strugi ni več (Gams, 2004). V tem primeru zatrepna dolina raste (Šušteršič, 1977), izvir pa izgleda kot prosta jama ali vokliški izvir (Kranjc, 2001). Drugi dejavnik oblikovanja je zasipanje dna korita s sedimenti, ob čimer se rast doline ustavi (Šušteršič, 1977), izvir pa je zasut z gruščem in podornim kamenjem (Kranjc, 2001). Prvi dejavnik je odvisen od skupnega pretoka vode skozi izvir, časovne stalnosti pretoka, njegove zgoščenosti, od strmca površinskega toka in možnosti odvajanja odnešenega materiala, drugi pa od površine, naklona, mehanskih lastnosti, načina spodkopavanja in preperevanja pobočij ter zunanjega izvora materiala in osušitve zatrepa (Šušteršič, 1977). Vzrok za nastanek zatrepne doline je lahko tudi udor jamskega stropa nad podzemno reko (Hugget, 2003; Gunn, 2006b; Ford, Williams, 2007), dokaz za kar so lahko naravni mostovi (Gunn, 2006b). Kranjc (2001) umešča zatrepne doline v Sloveniji na stik prepustnih in neprepustnih kamnin. Od izvira do vododržne kamnine naj bi jo izdolbel površinski vodotok, na nekraških kamninah pa se nadaljuje navadna rečna dolina (Gams, 2004). Večina zatrepnih dolin je kratkih (Gunn, 2006b), odprte so navzdol (Gams, 2004), stene imajo strme. Pogosto se nahajajo na robu kraških planot ali gora (Hugget, 2003). Če je zatrep zajeden v nizko planoto, ima ponavadi lepo razvito zatrepno dolino, ob vznožju visokega pobočja pa se dolina težje razvije in izvir se zato nahaja le v zajedi na pobočju, tj. v zametku zatrepa. Velik pomen na oblikovanje doline imata moč izvira – močnejši kot je izvir, bolj izrazita je zatrepna dolina in dlje se zajeda v kras –, ter zaledje izvira (Kranjc, 2006b). Nad izvirom je ponavadi navpična stena (zatrep), dolina pa ima obliko soteske v karbonatnih kamninah. V zaledju zatrepne doline se lahko oblikujejo udornice, če je podzemni tok blizu površja (Gunn, 2006b). Na dolžino zatrepne doline pa vplivajo tudi starost, litološke lastnosti in prevotljenost kamnine ter to, ali voda prihaja v izvir vodoravno ali navpično (Gams, 2004). Na Češkem krasu se je razvilo preko 60 zatrepnih dolin. Dosegajo globine od 20 do 100 m, širine dna od 10 do 100 m ter širine pri vrhu doline od 50 do 1500 m. Najširši predeli dnov zatrepnih dolin so uravnani v akumulacijske ravnine. Stene imajo nekatere doline zelo položne, druge pa strme, stenaste, imajo obliko V-doline, ponekod manjše soteske. Strmejše zatrepne doline so razrezane z večjimi in manjšimi erozijskimi jarki. Pri vrhu se doline začnejo z dolcem, ki je lahko različnih oblik in velikosti. Nekatere se začnejo tudi z erozijskim jarkom, ki je lahko nadaljevanje dolca. Tudi erozijski jarki so različnih dolžin ter samostojni ali dendritično razvejani. Izviri se pojavljajo pri spodnjem koncu dolca ali erozijskega jarka, vezani pa so v večini primerov na stik karbonatnih in nekarbonatnih kamnin. Pogosto se izviri pojavljajo tudi samo v apnencih ali včasih v nekarbonatnih kamninah (zgornjeordovicijski glinavci in glinasti skrilavci, meljevci, peščenjaki; silurski bazalt in diabaz). Nekateri izviri so vezani na prelome. Zatrepne doline se nahajajo tako na robu planote, kjer se po kratkem toku stekajo na nekras, ter tudi v notranjosti krasa. Slednje so v večini primerov precej daljše od tistih na robu krasa, se pa seveda tudi te stekajo s krasa na nekraško okolico. Tudi zatrepne doline tvorijo dendritični sistem. Zatrepne doline na Češki krasu se umeščajo pod izvirni kontaktni kras. Zatrepna dolina naj bi se načeloma začela s strmim zatrepom, kar za Češki kras ne velja, saj povsem golih in strmih sten nad kraškimi izviri ne najdemo. Nekaj izvirov se sicer nahaja v zajedi na strmini kraškega roba, nad katero je pogozdeno strmo pobočje – v tem primeru gre za zametke zatrepnih dolin. V večini primerov pa se zatrepne doline na Češkem krasu začnejo z dolcem ali erozijskim jarkom, po katerih teče voda v času deževij, sicer pa se izviri nahajajo na njihovem spodnjem koncu. V času deževij se gladina lokalnega piezometra najverjetneje dvigne do te točke, da se izviri lahko pojavljajo tudi v erozijskih jarkih in morda dolcih. Zatrepne doline se načeloma lahko stekajo v rečne doline na nekrasu, kar velja tudi za Češki kras, ne stekajo pa se v kotlino ali na kraško polje. Tiste, ki se stekajo v druge doline na krasu ali z roba planote na nekras, so krajše. Daljše doline so tiste v notranjosti krasa, njihova dolžina pa naj bi bila sorazmerna z močjo izvira, s starostjo in prevotljenostjo kamnine, litologijo podlage ter smerjo pretakanja vode v podzemlju, preden priteče v izvir. Zatrepne doline so se najverjetneje začele oblikovati po odkritju krednega pokrova. Za potrditev vpliva teh dejavnikov bi bile potrebne nadaljnje raziskave. Oblikuje jih lahko zadenjska erozija, korozija in biokorozija ter transport materiala, kar je najverjetnejši razlog za nastanek zatrepnih dolin na Češkem krasu, vendar bi za potrditev te domneve bi bile potrebne še nadaljnje raziskave – lastnosti pretoka, erozije in transporta materiala. Podiranje jamskih stropov in posledični nastanek zatrepnih dolin na Češkem krasu ni verjeten, saj naj bi na Češkem krasu ne tekle stalne podzemne reke. Verjetno so vlogo pri poglabljanju zatrepnih dolin imeli tudi periglacialni procesi v času hladnih obdobij pleistocena zaradi pospešenega mehanskega preperevanja. V zaledju zatrepov glede na topografske karte ni videti vrtač ali udornic, kar nakazuje na globoko pretakanje podzemne vode, ki priteka v izvir. Za dokončno potrditev bi bil potreben terenski pregled zaledij izvirov. Glede na Geografski terminološki slovar (2005) je dolec plitva dolinasta reliefna oblika brez površinskega vodnega pretakanja. Globoka je do nekaj metrov, odprta, nagiba se ponavadi v smeri največje strmine na pobočju. Ima konkaven prečni prerez in strma pobočja. Je konvergentna reliefna oblika, ki nastane z različnimi procesi v reliefno ali podnebno različnih pokrajinah (Komac, 2006). Po celotnem slovenskem prostoru se uporablja različne besede za to površinsko obliko: dolek, dolič, podolnica, dolinka, dolček, dolica, dolača; nekatere od teh besed pa so tudi večpomenske (Komac, 2006). Gabrovec (1996) predlaga ustalitev termina dolec. Tega uporabljam skozi celotno delo. Češki geomorfološki izraz za to površinsko obliko je úpad, ki ga uporablja Czudek pri svojih raziskavah kriopedimentov v dolini reke Litve (2008). Na topografskih kartah za Češki kras so ledinska poimenovanja za tovrstno obliko dolík (Na Dolíku – pri kraju Málkov, vzhodno od kraja Korno, Na Dolících – pri kraju Tmaň), dol (V Dolech – položnejše pobočje z dolci v dolini Švarcave, Na Dolech – jugozahodno od kraja Měňany), podole (Podole – severozahodno od kraja Tetín). Toponim doly se uporablja tudi za rečno dolino (Doly – strmejše pobočje v zatrepni dolini Velká Chuchle) (Mapy.cz, 2014). Teorij o nastanku dolcev je veliko, dejavniki oblikovanja dolcev pa so si med seboj različni: od periglacialnih procesov preko plazov, podpreperelinskih vodnih tokov in geliflukcije do odtekanja snežnice, možna pa naj bi bila tudi kombinacija fluvialnih in periglacialnih procesov ali sprememba morfoklimatskih režimov (Gostinčar, Stepišnik, 2012). Prav tako so si deljena mnenja o času nastanka dolcev – vsi raziskovalci umeščajo njihov nastanek v kvartar, vendar od tega nekateri v pleistocen, drugi v holocen. Ker v dolcu ni prisoten stalni vodni tok, to ni tipična fluviodenudacijska reliefna oblika, hkrati ni značilen zgolj za kras (kjer se oblikuje na dolomitu) (Komac, 2006). Dolec se formira v dveh fazah. Sprva se poglobi površje, temu pa sledu denudacija in odlaganje materiala na vznožju pobočij in v dnu dolcev. V obdobjih toplejše klime ga oblikuje snežnica, na njegov nastanek in razvoj pa vplivajo tudi relativne razlike v nadmorski višini območja, velikost zaledja (dolžina dolca) in dolžina pobočij dolca, naklon pobočja (na katerem se dolec razvija) (Komac, 2006). Dejavniki nastanka periglacialnega dolca so zmrzovanje in taljenje, dežno-snežna erozija, soliflukcija in nivacija. Na njegov nastanek močno vpliva podnebje, zato lahko nastane na različni podlagi – na primer na granitu, apnencu, dolomitu, kredi, laporovcu, puhlici, prodnih terasah, pesku, produ, glini, vulkanskih kamninah. Gre torej za podnebno-morfološki pojav. Poznamo tudi t. i. kulturne dolce, katerih nastanek je povezan z denudacijo s strani človekovih posegov (npr. oranje). Od periglacialnih dolcev jih razlikujemo po tem, da v dnu nimajo periglacialnega drobirja, so pa oboji povezani, saj je obdelava zemlje lažja v dolcu kot na njegovem pobočju. Dolce najdemo tudi na kriopedimentih, uravnavah z naklonom 3—10°, ki so nastale v periglacialnih razmerah. Zaradi zadrževanja vode v njih v periglacialnih razmerah potekajo intenzivni kriogeni geomorfni procesi. Na strmih skalnih pobočjih dolin pa so pogosti vzporedni dolci. V takem okolju je glavni geomorfni proces polzenje vzdolž stika z ledom, pomembna pa sta tudi zmrzalno preperevanje in soliflukcija (Komac, 2006). Poglavitni recentni geomorfni procesi v dolcih so preperevanje (prvotni geomorfni proces, ki lahko preoblikuje površje brez stalnih površinskih vodnih tokov), denudacija (ki lahko preko trenja med preperelino in podlago pomaga oblikovati začetno obliko dolca; proces je predstavil Penck kot posebno obliko denudacije, ki jo imenuje korazija, nastalo obliko pa korazijska dolina), polzenje, erozija (pomembna tam, kjer rastje ne varuje podlage), korozija (krajevno spremenljiva glede na debelino prsti – razčlenjevanje površja je močnejše, če je debelina prsti tanka ali manj prepustna; korozija je najmočnejša v dnu dolca in ne na pobočjih, saj je dno dolca položnejše od pobočij, posledično se agresivna voda dlje časa zadržuje v dnu in ga ob tem korodira), akumulacija (gradivo se odlaga na stiku pobočja in dna dolca ter v dnu dolca) ter podzemsko spiranje prepereline in drobirja (lahko pomembno prispevajo k denudaciji) (Komac, 2006). Komac (2006) opredeljuje, da je dolec v zgornjem delu plitev in ozek, v spodnjem delu pa se poglablja. Ponavadi se dolci pojavljajo samostojno, najdemo jih tudi povezane z drugimi v dendritični sistem. Pogosti so v povirjih in na robu planot, kjer se poglabljajo v pobočje nad izviri potokov. V spodnjem delu prehajajo v grapo s stalnim vodnim tokom oz. se iztekajo na ravnino, kraški dol ali vrtačo. Velikost dolca je v večji meri odvisna od orografskih razmer, predvsem od relativnih višinskih razlik. Na položnem pobočju je dolec globok in dolg, na strmem pa plitev in kratek. Dno je v dolcu mokrotno in poraščeno z vlagoljubnimi rastlinami. V dnu dolca se lahko pojavljajo konveksni pregibi zaradi razlik v trdnosti podlage, litoloških ali strukturnih razlik ali razlik v intenzivnosti geomorfnih procesov. Z raziskavo formacije dolcev na območju Češkega višavja sta se ukvarjala Czudek in Demek (1971). Območje se je v času pleistocena nahajalo med kontinentalnim ledenim pokrovom na severu ter alpsko poledenitvijo na jugu, posledica tega pa so bili periglacialni procesi. Avtorja se posvečata krioplanacijskim procesom in površinskim oblikam, ki so jih ti procesi ustvarili. Nastale površinske oblike se razlikujejo glede na orografijo in topografijo območja njihovega formiranja. Posledično sta oblike razdelila v tri skupine: z dolinami razrezana gorovja, osrednji deli gorovij in nižji relief. Dolce sta dokumentirala le v območju nižjega reliefa. Nižji relief sta razdelila v dve območji: predgorskega gričevja, zgrajena predvsem iz mehkih neogenskih kamnin, ter na osrednje predele nižavij, ki jih predstavljajo predvsem obsežne rečne terase (Czudek, Demek, 1971). Za hribovja je med drugim značilna gosta mreža dolcev, ki zaobsegajo četrtino območja. Razvili so se v različnih obdobjih pleistocena, debeline usedlin v njih pa lahko obsegajo od nekaj decimetrov do nekaj metrov. Na stiku prepereline in kamninske osnove je opazna t. i. korazija (Czudek, Demek, 1971), tj. vrsta denudacije, pri kateri drobci prepereline zaradi soliflukcijskega premikanja, ob katerem prihaja do trenja med podlago in preperelino, erodirajo podlago (Komac, 2006). Razvoj dolcev na tem območju je povezan s permafrostom, pretakanjem vode in soliflukcijo (Czudek, Demek, 1971). Osrednje dele nižavij tvorijo tudi obsežne rečne terase, na katerih se je z nivacijskim uravnavanjem oz. vzporednim odmikom pobočij terasnih stopenj postopoma oblikovalo pedimentu podobno površje naklona 0,5—3°. Na takem površju so se oblikovali zelo plitvi dolci, prekriti le s tanko plastjo materiala. Dolgi so lahko nekaj kilometrov in do enega kilometra široki. Razviti so le v mehkih nanosih, kot so gline, apnenčasto blato, peski (Czudek, Demek, 1971). Na topografsko karto 1 : 25.000 je bilo skartiranih 98 dolcev. Dolci na Češkem krasu obsegajo dolžine od 250 m do 2250 m ter širine od 125 m do 875 m. V primeru zelo širokih in plitvih dolcev je težje razločiti, ali gre za zelo širok dolec ali pa so na njegovih robovih že izoblikovani manjši, stranski dolci. Večinoma se pojavljajo samostojno, le nekaj jih je povezanih v dendritični sistem ali pa v amfiteatrski zaključek doline. Ponekod se iztekajo na aluvialne ravnice (npr. dolci pri kraju Málkov se iztekajo proti ravnici Na Remízu in dalje proti strugi potoka), ponekod v rečno dolino (npr. dolca pri kraju Tmaň se iztekata v zatrepno dolino Suchomasteckega potoka), ponekod v erozijski jarek (npr. dolec, v katerem leži kraj Lochkov, se izteka v erozijski jarek). Razvili so se na celotnem območju Češkega krasa, vendar na različnih kamninah (Beroun, 1976; Černošice, 1977; Davle, 1976; Hostomice, 1975; Králův Dvůr, 1976; Praha - jih, 1976; Rudná, 1977; Zdice, 1971; Mapy.cz, 2014, Česká geologická služba, 2014). Dolci so se razvili na karbonatnih in nekarbonatnih kamninah, večinoma na stičiščih večih kamnin in ponekod na prelomih. Razviti so na bolj ali manj čistih apnencih, mešanih s peščenjaki, meljevci, skrilavci in roženci srednje- in spodnjedevonske ter silurske starosti, na silurskih bazaltih, tufih in vulkanskih brečah, zgornjeordovicijskih klastičnih kamninah ter rečnih do rečno-jezerskih glinah, peskih in prodih (Mapy.cz, 2014, Česká geologická služba, 2014): V dneh dolcev se nahajajo kvartarni, pleistocenski in spodnjepleistocenski nanosi. To so fluvialne in/ali fluvialne gline, peski in prodi, puhlica (Mapy.cz, 2014, Česká geologická služba, 2014). Dolec je plitva dolinasta reliefna oblika brez površinskega vodnega pretakanja, in je bolj plitva kot je dolga. Obstaja več teorij o morfogenezi ter o času njenega nastajanja. Vsi avtorji nastanek dolca umeščajo v kvartar, vendar od tega nekateri v pleistocen, drugi v holocen. Czudek in Demek ugotavljata, da so dolci na Češkem višavju nastali s periglacialnimi procesi (t. i. korazijo – vrsto denudacije, soliflukcijo in delovanjem tekoče vode), začetek tvorjenja oblike pa umeščata v pleistocen. Dolci se lahko tvorijo na različnih kamninah, ne le na karbonatnih, od njene odpornosti na preperevanje pa je odvisno, kakšne bodo dimenzije dolca V mehkejših kamninah tako nastajajo plitvejši in širši dolci, v odpornejših globlji in ožji. Na Češkem krasu so se dolci izoblikovali tako na kraških kot nekraških kamninah, na stiku več kamnin ter na geoloških prelomih. Za dolec je značilno zbiranje preperelinskega gradiva v njegovem dnu ter pretakanje proti njegovemu vznožju. V dolcih na Češkem krasu najdemo kvartarne, pleistocenske ter spodnjepleistocenske sedimente fluvialnega, koluvialnega in vetrnega izvora. Na poglabljanje dolca vpliva tudi človekova dejavnost oranje, ki pomaga odnašati preperelino proti vznožju dolca, kar je zagotovo aktivno na Češkem krasu, ki ima dobršen del dolcev kmetijsko obdelan. Czudek in Demek (1971) nastanek dolcev na Češkem višavju umeščata v območja hribovij ter nižavij (obrečnih teras). Dolci na Češkem krasu se pojavljajo predvsem samostojno, pri dnu prehajajo v erozijski jarek ali rečno dolino. Razviti so na celotnem območju Češkega krasa. V nadaljnjih raziskavah bi bile potrebne meritve debeline in sestave nanosov v dolcih (pleistocenska preperelost matične podlage, debelina prsti), s čimer bi potrdili čas njihovega nastanka. Zanimalo bi nas tudi, kako hitro se dolci oblikujejo v sedanjosti v odvisnosti od količine padavin, debeline in prepustnosti prsti, od denudacije, od korazije in korozije matične podlage ter od človekove kmetijske dejavnosti. Potrebna bi bila tudi primerjava hitrosti poglabljanja dolcev v gozdnatih, travniških ter njivskih dolcih. Erozijski jarki so tipične fluvialne oblike (Stepišnik, 2011). So podolgovati, pobočja imajo strma (Geografski terminološki slovar, 2005). Erozijski jarki ne nastanejo s procesom, značilnim za kraški geomorfni sistem, saj gre za tipične fluvialne oblike. Kljub temu so v določenih pogojih na krasu zelo pogosti. Morfogeneza je vezana na obdobja močnih nalivov, ko voda ne odteka le vertikalno v kras, ampak tudi površinsko po pobočjih. Površinski tokovi vode erodirajo material in tako nastanejo erozijski jarki. Te oblike so pogoste na strmih kraških pobočjih, kjer je kamnina manj prepustna, pogosteje na dolomitih in tektonsko pretrtih conah. Pod erozijskimi jarki se material akumulira v vršaje, voda iz vršajev pa odteka v kras (Stepišnik, 2011). Na kredi južne Anglije in severozahodne Francije so izoblikovane strme dolinice (imenovane coombes), vrezane v stenasta pobočja. Na koncu teh dolin se pojavljajo izviri, zimski dvig gladine podtalnice pa ustvari sezonske izvire. V dneh teh dolin se nahaja plast pleistocenskega periglacialnega grušča. Ena izmed teorij nastanka teh dolin naj bi namreč bili periglacialni procesi, vendar nekateri raziskovalci trdijo, da naj bi nastale s prvotnimi površinskimi vodotoki, ki so se s spuščanjem gladine podtalnice in zakrasevanjem prestavili v podzemlje (Gunn, 2006b). Spust gladine podtalnice in prestavitev izvira v podzemlje je zabeležen tudi na Češkem krasu, in sicer izvir Svatý Jan pod Skalou, ki je po tem, ko je odložil 17 m debelo plast lehnjaka, v času med 5. in 7. stol. pr. n. št., sčasoma presahnil (Žák in sod., 2001). Na Češkem krasu se je razvilo preko 250 erozijskih jarkov, in sicer tako na karbonatnih kot nekarbonatnih kamninah. Nekateri tečejo po prelomih, zgoščeni so v osrednjem delu na vzpetih predelih severno in severovzhodno od reke Berounke, kjer se nahajajo najvišji vrhovi Češkega krasa, pogosti pa so tudi na kraškem robu ter ob strugah vodotokov (prehajajo v prebojne doline, zatrepne doline ali na akumulacijske ravnine). Nekateri erozijski jarki prehajajo iz dolcev, drugi se začenjajo samostojno. Dolžine erozijskih jarkov na Češkem krasu se raztezajo od nekaj deset metrov do 3000 m. V dneh nekaterih erozijskih jarkov zaradi strmine ni sedimentov, lahko pa se v manj strmih nahajajo kvartarne fluvialne gline, peski in prodi ali kvartarni koluvialni in koluvialno-fluvialni sedimenti gruščnatih do glinenih frakcij. Slednje lahko najdemo tudi na koncu erozijskih jarkov, če se ti stekajo na bolj uravnano površje (Mapy.cz, 2014; Česká geologická služba, 2014). Nastanek erozijskih jarkov na Češkem krasu ni vezan na vrsto kamnine, temveč na strmost pobočij ter na prelome. Nekateri avtorji morfogenezo erozijskih jarkov povezujejo z močnimi padavinami. Te ne uspejo vtekati v kras, zato tečejo po površju in oblikujejo jarke. Češki kras je v splošnem manj zakrasel, pokline so med sabo slabo povezane, zato padavinska voda ne odteka hitro v podzemlje. Posledično se pretaka po površju, zato je nastanek erozijskih jarkov na ta način možen. Drugi pa nastanek jarkov povezujejo s periglacialnimi procesi. Glede na to da naj bi dolci na Češkem krasu nastali z delovanjem periglacialnih procesov, je povsem možno, da so isti procesi prispevali tudi k nastanku jarkov. Potreben pa bi bil pregled sestave in starosti nanosov v erozijskih jarkih. Možno je tudi, da so po nekaterih jarkih nekoč tekli stalni vodotoki, ki naj bi se z zakrasevanjem pokrajine in nižanjem gladine podtalnice prestavili v podzemlje. Na Češkem krasu se je npr. v podzemlje prestavil izvir Sv. Jan pod Skalou, zato je možno, da se je tako zgodilo tudi z drugimi izviri, ki so za sabo pustili suha korita, ki sedaj odvodnjavajo padavinsko vodo. Tudi za potrditev te teorije bi bile potrebne še nadaljnje raziskave. Kopasti vrhovi so višji deli kraškega reliefa in predstavljajo najpogostejši tip kraške vzpetine. Pogosto se pojavljajo med različnimi kraškimi kotanjami (uvale, vrtače, cockpiti). V zmerno toplem pasu imajo v tlorisu najpogosteje okroglo obliko (v tropskem pasu pa so bolj zvezdaste oblike). Velikosti kopastih vrhov so različne, oblikovanost pobočij je odvisna od lokalnih geoloških značilnosti in od procesov preperevanja pobočij. Kjer je mehansko preperevanje intenzivnejše, so pobočja bolj blaga (kjer je mehansko preperevanje manj intenzivno, so pobočja strmejša, npr. v tropskem pasu) (Stepišnik, 2011). Kraške vzpetine so značilne za vlažna tropska podnebja, vendar jih najdemo tudi v drugačnih okoljih, kjer so nekdaj bile takšne podnebne razmere. S tem naj bi bil povezan nastanek kraških vzpetin v Srednji Evropi, ki naj bi torej bili relikt prejšnjih podnebnih razmer (Day, 2004). Zakrasevanje je v pokrajinah s kraškimi vzpetinami skoncentrirano v depresijskih oblikah, ki se nahajajo med njimi, za vrhove pa je značilno kvečjemu mehansko preperevanje in s tem povezani pobočni procesi. Drenaža v takem tipu pokrajine je avtogena, voda priteka v depresije tudi s pobočij kraških vzpetin (Day, 2004). Kopasti vrhovi lahko v pokrajini prevladujejo, lahko pa so manj opazni v primerjavi s prevladujočimi depresijskimi oblikami oz. z obsežno ravnino v njihovi okolici. Navadno jih tvorijo karbonati, ki se kot nadaljevanje iste kamninske zgradbe dvigujejo iz ravnine, kar pa je lahko zakrito s sedimenti in zato neopazno. Karbonatni vrhovi se lahko dvigajo iz nekarbonatne osnove, kar je sicer precej redek pojav (Day, 2004). Na tako pokrajino se lahko z nekraške pokrajine stekajo tudi alogene vode, pogosto so zanjo lahko značilni izviri in zatrepne doline, katerih vode se stekajo v regionalni vodonosnik (Day, 2004). Obstaja več teorij o nastanku in razvoju kraških vzpetin. Splošno je sprejeto, da ima največjo vlogo pri nastanku teh oblik površinsko raztapljanje ter le majhno vlogo udiranje površja, vpliv podzemne vode in poplavnih vod na tvorjenje teh oblik pa še ni povsem razumljen. Pomembno je tudi vprašanje, ali so samostojne vzpetine ostanek nekdaj povezanih vzpetin ali se te razvijajo samostojno pod različnimi geološkimi in podnebnimi pogoji. Trenutni dokazi dajejo večjo težo slednji razlagi. Povsem tudi ni jasno, kolikšen pomen imajo pri nastajanju vzpetin vmesne depresijske oblike (Day, 2004). Mednarodna literatura predlaga štiri glavne tipe kraških vzpetin. Prvi tip opredeljuje kraške vzpetine kot erozijski ostanek znižanega karbonatnega površja, ki se dviguje iz uravnave, prekrite z aluvialnimi naplavinami. Drugi tip so vzpetine kot erozijski ostanek karbonatnih plasti, ležečih med plastmi erodiranih nekraških kamnin. Tretji tip so karbonatne vzpetine, ki so dvigajo nad pokrajino, deloma zasuto s sedimenti. Četrti tip so osamele karbonatne vzpetine, ki se dvigajo na strmih podstavah iz različnih kamnin (Ford, Williams, 2007). Številne raziskave nastajanja kraških vzpetin po svetu nakazujejo različne dejavnike tvorjenja. Nekatere vzpetine se dvigujejo iznad poplavne ravnice reke. Te vzpetine "rastejo" s korozijskim zniževanjem ravnice. Če se vzpetine nahajajo izven dosega talne ali rečne vode, postanejo pomembni dejavnik tvorjenja drugi pobočni procesi. Vzpetine na krasu pa lahko nastanejo tudi v primeru, ko so posamezni bloki apnenca ločeni s številnimi razpokami. Če se te razširijo na nivoju podzemne vode, se bodo posamezni bloki ločili drug od drugega. Kraške vzpetine lahko nastanejo ob dvigu korozijske ravnice. Če je dvig počasen in je nivo podtalnice plitev, površinski tokovi ostajajo na površju. Sčasoma se vrežejo v podlago, površje med njimi pa ostaja visoko. Ko se dvigovanje ustavi ali upočasni, se stolpi med sabo ločijo zaradi korozijskega raztapljanja s strani poplavne ravnice. V primeru hitrega dviga površja se bodo vodotoki prestavili v podzemlje, doline bodo ostale suhe, vzpetine pa bodo erodirali pobočni procesi. Potekal bo tudi vzporedni odmik pobočij brez prisotnosti močvirne ali rečne vode (Ford, Williams, 2007). Bosak pa navaja, da naj bi bili srednjeevropski kopasti vrhovi fosilna oblika iz časa, ko so tu prevladovale vlažne tropske razmere (cv: Day, Tang, 2004). Morfologija kopastih vrhov je lahko močno raznolika. Stene imajo lahko zelo strme do stožčaste, polkroglaste ali kupolaste. Visoki so lahko preko 100 m s premerom 500 m, drugi pa dosegajo mere nekaj 10 m. Za klasični kras so značilni kopasti vrhovi, združeni v gruče in ločeni z depresijskimi oblikami in dolinami, kjer je zakrasevanje koncentrirano. Williams (cv: Day, 2004) je v letih 1971 in 1972 prvi raziskal in klasificiral kraške pokrajine z različnimi oblikami in razporeditvami kraških vzpetin ter skupnimi hidrološkimi značilnostmi (Day, 2004). Na oblikovanost kraških vzpetin vplivajo kamninska osnova, prelomi, stiki kamnin, spremembe v litološki sestavi. Večina kraških vzpetin je asimetričnih po obliki, kar odraža strukturne in druge geološke vplive na njihovo obliko in je razlog za njihovo heterogenost. Asimetrijo posameznih vzpetin nekateri pripisujejo vplivu prevladujočih vetrov, drugi strukturnim lastnostim kamnine ter vplivu preperevanja na vznožju vzpetine. Na pobočjih se ponavadi nahaja tanka plast prsti, v posameznih razpokah je prsti več. Pobočja sestavljajo kombinacije manjših reliefnih stopenj, poševnih površij z razgaljeno kamninsko osnovo, stopnjastih pobočij in akumulacij na vznožju. Vmesne depresijske oblike imajo lahko debele nanose koluvialnih sedimentov (Day, 2004). V pokrajinah s kraškimi vzpetinami imajo jamski sistemi ponavadi razvita brezna in majhne centripetalne sisteme, ki odvajajo vodo s posameznih vzpetin in depresij. Nekateri vrhovi imajo razvita obsežna brezna, ki so verjetno ostanki nekdanje funkcionalnosti pokrajine na površju in v podzemlju (Day, 2004). Na Češkem krasu so se oblikovali številni kopasti vrhovi, in sicer tako na karbonatnih kot nekarbonatnih kamninah. S številnih se stekajo erozijski jarki oz. dolci, ki se pojavljajo tudi med vzpetinami in manjšimi planotami kot razvejan sistem površinskega odvodnjavanja padavinske vode. Nekatere vrhove po pobočjih obkrožajo strme reliefne in terasaste stopnje. Pregled geološke karte nakazuje le manjši vpliv geoloških prelomov na oblikovanje strmih sten, ima pa večji vpliv sprememba v litologiji. Nekateri imajo precej položna pobočja, drugi bolj strma. Večinoma so nepravilnih oblik, a bolj podolgovati kot kroglasti. Predvsem se večina kopastih vrhov dviguje kot skupina iz ene večje vzpetine/planote, se pa pojavljajo tudi posamično. Daljše osi dosegajo velike razlike med posameznimi vzpetinami oz. planotami. Tako so te dolge od 400 m (Kněží hora) vse do 3270 m (planota Kodské polesí). Krajše osi pa dosegajo mere od 270 m (Plešivec) do 1430 m (Boubová, severno od Srbska). Relativne višine vrhov so si med seboj različne, hkrati so seveda tudi odvisne od točke opazovanja. Tako iz dna dolin relativne višine vrhov znašajo tudi do 130, 160 180 m, gledano s planote pa višine vrhov znašajo od nekaj 10 do 100 m. Največje relativne višine tako dosegajo Holý vrh, Vysoká stran, Boubová (180 m), najmanjše pa Kala (10 m), Babka, Skalice idr. (20 m) (Mapy.cz, 2014, Česká geologická služba, 2014). Največ kopastih vrhov je zgoščenih na Karlštejnskem gričevju, torej na območju Češkega krasa južno od Berounke ter severno od Berounke do porečja Karlickega in Radotínskega potoka. To območje je sestavljeno pretežno iz karbonatnih kamnin, vendar so kopasti vrhovi oblikovani tudi iz nekarbonatnih kamnin. Tako na primer na ordovicijskih peščenjakih, meljevcih, glinastih skrilavcih, mešanih s silurskimi apnenci ter na silurskih bazaltih in diabazih. Območje Češkega krasa izven Karlštejnskega gričevja (tj. Praška plošča) je v večji meri prekrito s kvartarno puhlico, puhlično glino ter krednimi glinovci, meljevci, peščenjaki in konglomerati, ponekod so na površju tudi silurski bazalti ter ordovicijski glinovci in skrilavci. Kopasti vrhovi se na Praški plošči pojavljajo na izdankih karbonatnih kamnin ob spodnjem toku Švarcave, Radotinskega p. ter Velké Chuchle na vzhodnem robu krasa (Beroun, 1976; Černošice, 1977; Davle, 1976; Hostomice, 1975; Králův Dvůr, 1976; Praha jih, 1976; Rudná, 1977; Zdice, 1971; Mapy.cz, 2014, Česká geologická služba, 2014). Kopasti vrhovi na Češkem krasu so se izoblikovali predvsem na karbonatnih kamninah Karlštejnskega gričevja (južni in osrednji del območja). Razporejeni so v skupinah, ki se dvigajo iz enotne večje vzpetine ali planote, lahko pa tudi posamično in izolirano od ostalih. Med njimi se je razvil dendritični sistem površinskega odvodnjavanja padavinske vode, in sicer po dolcih in erozijskih jarkih. Dosegajo različne relativne višine, od 20 m do 170 m. Tloris kopastih vrhov je bolj podolgovat, redkeje kroglast, daljše osi dosegajo dolžine od 400 do 3270 m, krajše pa od 270 do 1430 m. Pobočja so lahko razrezana z erozijskimi jarki, lahko so stenasta (stene so razvite tik pod vrhovi, pobočja pa so bolj položna), stopnjasta oz. terasasta ali pa tudi zelo položna in se le počasi dvigajo iznad okoliške ravnine. Številni raziskovalci oblikovanost pobočij povezujejo z litološko sestavo in prelomi ter pobočnimi procesi. Geološka karta nakazuje večji vpliv zamenjave litologije na tvorjenje strmih sten kot pa geoloških prelomov. Ker je za kraške vzpetine bolj značilno mehansko preperevanje kot korozija, se je na vznožju nekaterih pobočij najverjetneje nabral grušč, ki tvori položnejša pobočja, kar pa bi bilo potrebno raziskati na terenu. Ponekod so melišča bolj obsežna in označena na geološki karti. Z geološke karte lahko razberemo, da se v dolcih med kopastimi vrhovi nabirajo glineni in gruščnato-glineni nesprijeti kvartarni koluvialni sedimenti. V primerjavi z dolci in erozijskimi jarki kopasti vrhovi niti ne prevladujejo niti niso v manjšini. Kam po mednarodni klasifikaciji umestiti kopaste vrhove Češkega krasa, še ni jasno, verjetno pa so poligenetskega nastanka. Najverjetneje so vzpetine korozijski ostanek znižujočega se površja, saj se kraško raztapljanje koncentrira v dneh dolcev, kjer je plast prepereline debelejša in v njej posledično večja koncentracija CO2, ki raztaplja kamnino in niža površje. Obenem je teren tam položnejši kot na pobočjih vzpetin, kar še dodatno prispeva k zadrževanju vode. Tak razvoj krasa je možen, ko je nivo podtalnice globoko pod površjem. Za potrditev te hipoteze bi bila potreba nadaljnja raziskava lokalnega nivoja podtalnice na posameznih lokacijah med vzpetinami ter hkrati merjenje hitrosti raztapljanja apnenca v dneh dolcev ter na pobočjih. V primeru da je nivo podtalnice dosežen, poteka horizontalno raztapljanje v epikraški coni ter širjenje depresij. Možno je, da so pri raztapljanju vznožij vrhov ter pri nižanju uravnav imeli vlogo tudi površinski vodotoki, tekoči med posameznimi vzpetinami. V tem primeru tok površinske reke ter talna voda aluvialne ravnice lateralno raztapljata pobočja in nižata ravnico, vzpetine pa posledično "rastejo". Tudi za potrditev te hipoteze bi bila potrebna nadaljnja raziskava v smeri hitrosti raztapljanja tal ravnice ter vznožij in pobočij vzpetin. Nekateri raziskovalci so mnenja, da so kopasti vrhovi srednjeevropskega krasa vezani na vlažno tropsko paleoklimo. Raziskati bi bilo torej treba, kako je potekalo zakrasevanje v času, ko je bilo območje še zakrito s krednimi nanosi, in kakšno je bilo podnebje v času denudacije površja in postopnega odkrivanja krasa. Kraške vzpetine lahko nastanejo tudi v razmerah, ko so nekraške kamnine v večji meri odstranjene, kar predstavlja znižani relief. Tudi to bi lahko bil razlog nastanka kopastih vrhov na Češkem krasu. Tak primer najdemo na zahodu območja pri krajih Lounín in Tmaň, kjer nižji relief predstavljajo silurski bazalti, višjega pa kraške kamnine. Lahko se tudi dvigujejo iznad ravnine, sestavljene iz sedimentov, nanešenih v depresije med vrhovi. Tudi ta tip bi lahko aplicirali na Češki kras, saj se med številnimi vrhovi nahajajo puhlični ali koluvialni sedimenti, kot na primer pri kraju Tmaň ali Lounin, kjer nižino sestavljajo kvartarni koluvialni sedimenti. Na kraških kamninah se lahko pojavljajo zaprte kotanje, ki nastanejo s selektivnim odnašanjem materiala. Najmanjše in najbolj značilne so v zmerno toplem podnebju vrtače (Stepišnik, 2011). Vrtača je manjša, od nekaj metrov do nekaj sto metrov široka kotanja kroglaste oblike, ki je navadno bolj široka kot globoka (Geografski terminološki slovar, 2005). Na kraškem površju se ohranijo, kjer je pretakanje vode podzemsko, na površju pa prevladuje kemično preperevanje. Kotanja posledično z materialom ni zapolnjena zaradi odsotnosti mehanskega preperevanja (Stepišnik, 2011). Vrtače so sicer značilna kraška površinska oblika, vendar se ne nujno razvijejo na krasu, četudi je v podzemlju razvit kraški hidrogeološki sistem (Williams, 2006). V češki literaturi se za vrtačo uporablja beseda závrt. Vrtače so navadno do 100 m široke in do 10 m globoke (Stepišnik, 2011), dosegajo pa lahko tudi širino do 1 km in globino do 500 m (Williams, 2006). V tlorisu so pretežno okrogle oblike, prečne profile pa imajo lahko različne (Stepišnik, 2011). Pobočja imajo lahko rahlo položna do navpična, najnižja točka je ponavadi locirana v sredini, lahko pa se razvije tudi blizu roba. Vrtače se pogosto nahajajo na karbonatih in evaporitih (Williams, 2006). Po obliki jih Slovenska kraška terminologija (Gams in sod., 1973) deli na skledaste, lijakaste, kotlaste in vodnjakaste. Po nastanku pa jih ločimo na korozijske, udorne, sufozijske in posedne (Ford, Williams, 2007) Veliko gostoto vrtač najdemo na apnencih, na dolomitih jih navadno ni, razvijejo se tudi na pleistocenskih in oligocenskih konglomeratih. Na njihovo razporeditev vpliva tudi relief, saj se manj pogosto pojavljajo na strmih pobočjih, zato sta pobočni naklon in gostota vrtač obratno sorazmerna. Odvisne so tudi od skladovitosti apnencev. Tako jih je na 1 km2 skladovitih apnencev razvitih veliko več kot na masivnih (Gams, 2004). Vpliv na razporeditev vrtač ima tudi geografska širina. Vrtače se gosto pojavljajo v tropskih in srednjih geografskih širinah, nad 50° g. š. pa vrtače niso razvite. Najverjetnejši razlog za to naj bi bili destruktivni glacialni in periglacialni procesi v času pleistocena (Williams, 2006) oz. v polarnih območjih dolgotrajno zmrznjena voda (Gams, 2000). Po Gamsu (1974) vrtače lahko nastanejo z delovanjem erozije, korozije ali udora. Čar (2001) se strinja, da na nastanek vrtač vplivata korozija in udor, hkrati pa dodaja še klimatske dejavnike, medtem ko Williams (2006) izpostavlja dejavnike raztapljanja, udiranja, sufozije in ugrezanja. Oba se strinjata, da pri oblikovanju vrtač delujejo vsi procesi obenem, najmočnejša pri tem pa je korozija, s čimer je povezana sposobnost vode ponikati skozi kras do izvirov (Williams, 2006). Nastanek udornic je povezan z aktivnimi jamskimi rovi (Stepišnik, 2011). Ker teh na Češkem krasu ni (Bruthans, Zeman, 2001), udornice niso mogle nastati. Cvijić je nastanek korozijskih vrtač povezoval z raztapljanjem površja v epikraški coni. Lokalno združevanje padavinske vode naj bi pospeševalo korozijo v razpokah najbližje površju. Voda najmočneje raztaplja le v epikraški coni, v globini pa bolj šibko, razen če se ustvari skupina razpok, ki vodo usmerjajo globlje v kamnino in v skupni odtočni kanal. Sčasoma se zaradi povečevanja količine vode odtočni kanal in njegovo razvodje razširijo, s čimer v kamnini nastaja prazen prostor. Posledično se tla pogreznejo in na površju se ustvarijo pobočja (Stepišnik, 2007). Enako piše tudi Williams, le da zraven ne omenja pogrezanja, temveč le korozijsko zniževanje površja. Za nastanek te vrste vrtač je potrebna voda v tekoči obliki ter neoviran podzemni pretok od točke vtekanja do točke iztekanja vode (2006). Vendar pa je Cvijić za primer vrtače, na podlagi katere je razvil korozijsko teorijo, pravzaprav izbral razpadli oz. denudirani jamski rov, na podlagi katerega je napačno interpretiral korozijski nastanek vrtač (Stepišnik, 2011). Klimchouk tudi povezuje nastanek vrtač z epikraško cono, vendar ne s površinskimi procesi temveč s procesi raztapljanja in podiranja stropa v breznih. Korozija naj bi bila skoncentrirana na določeni globini pod površjem. Tam se glavna razpoka intenzivno širi in poglablja, s tem pa se oblikuje brezno, ki je zgoraj zaprto. Čez čas se zaradi korozije in rahljanja kamnine na površju strop brezna udre, ki brezno zasuje. Če brezno ni pregloboko, se na površju oblikuje vrtača. Ta je v tem primeru poligenetskega nastanka (Stepišnik, 2011). Gams (2000) navaja, da na nastanek korozijskih vrtač vpliva več dejavnikov. Sprva je potrebna večja lokalna pretrtost kamnine in posledično njena večja specifična površina, kjer deluje lokalno pospešena korozija v odvisnosti od več dejavnikov. Pomembna je večja količina padavin kot je potencialna evapotranspiracija, posledično vrtače nastajajo v tropskem in vlažnem zmernem podnebju. Pomembna je tudi prepustnosti odeje prsti, saj neprepustna odeja na dnu vrtače lahko tudi zavira njeno nadaljnje poglabljanje, ter globina prsti na bolj pretrti kamninski podlagi. Posledično je prst dlje časa vlažna, kar pripomore pri koroziji. Pomemben je tudi vpliv kraške vodne gladine, korozijske fronte (tj. stik agresivne in sigotvorne vode), ki mora biti globlje pod površjem, površinskega naklona pod 30° (z rastjo naklona površja gostota vrtač pada, saj se poveča mehanično preperevanje in zmanjšuje korozija) in kompaktnosti oz. nekompaktnosti kamnine (na večji specifični površini je korozija hitrejša). Nadaljevanje poglabljanja kotanje je odvisno od večanja stične površine med kamnino in prstjo (z raztapljanjem kamnine in poglabljanjem kotanje se ta veča). Gams (2000) nastanek večjih vrtač z globino 5--20 m umešča v hladnejše obdobje pleistocena oz. splošno v kvartarno gozdno okolje. Temu naj bi botrovalo (v primerjavi s holocenom) večje mehanično krušenje skale, več zimskih padavin v obliki snega in manjša evapotranspiracija. Večje kotanje naj bi bile podedovane iz prejšnjih klimatskih obdobij glede na hitrost raztapljanja kamnine. Iz teh razlogov sklepa, da je večina vrtač na nižinskem pokritem krasu pravzaprav že fosilna tvorba. Sufozijske vrtače nastanejo zaradi sufozije, tj. spiranja preperele krovnine v kraške kanale, v krovnini pa posledično nastane kotanja. Najpogosteje nastanejo na površju z velikim številom razpok, kar močno pospeši proces sufozije, na finozrnatih naplavinah dnov kraških polj in slepih dolin, ter na ledeniških akumulacijah (Stepišnik, 2011). Ni znano, da bi bil na Češkem krasu izveden sistematičen popis vrtač (Suldovská, 2014), je pa bila raziskovana mera zakrasevanja glede na globino kamnine. Ugotovljeno je bilo, da razpoke na površju zavzemajo 3 % kamnine, v globini 10—20 m cca 1 %, v še večjih globinah pa naj bi po ocenah razpoke zavzemale 0,1 % kamnine (cv: Bruthans, Zeman, 2001). O precejšnji zakraselosti epikraške cone pa piše tudi Bosak (1995), glede na raziskave kamnolomov in številnih vrtin (cv: Bruthans, Zeman, 2001). Manjšo skupino vrtač najdemo na devonskih apnencih in skrilavcih pri Koněprusih na vrhu Zlatý kůň nedaleč od vhoda v Koněpruške jame. Vrtače se tu nahajajo ob robu največjega kamnoloma na Češkem krasu (Čertový schody), ki je odstranil dobršen del devonskih apnencev. Verjetno je, da je bilo na teh apnencih razvito večje število vrtač. Vrtače so razvite tudi na položnejših pobočjih erozijskega jarka Propadlé vody, natančneje na sotočju dveh erozijskih jarkov, in sicer na spodnjedevonskih in silurskih apnencih, rožencih in skrilavcih. Omenjene vrtače niso vezane na prelome. Bruthans in Zeman (2001) omenjata, da skozi vrtače v Propadlih vodah vode močnih nalivov ponikajo v podzemlje. Terenske meritve premerov vrtač znašajo od 1 do 3 m ter globine do 1 m, v tlorisu so okrogle. Na topografskih kartah merila 1 : 25.000 vrtače niso označene (Česká geologická služba, 2014; Beroun, 12-411, 1976; Černošice, 12-414, 1977; Davle, 12-423, 1976; Hostomice, 12431, 1975; Králův Dvůr, 12-413, 1976; Praha - jih, 12-421, 1976; Rudná, 12-421, 1977; Zdice, 12-324, 1971). Prekrite so s prstjo ter poraščene z rastjem, pobočja imajo zelo položna. Vrtače na Češkem krasu so manjših dimenzij, na obodu so široke od 1 do 3 m ter globoke do 1 m. V tlorisu so okroglaste, pobočja imajo zelo položna, prekrite so s prstjo in zaraščene s travniškim oz. gozdnim rastjem. Najverjetneje so nastale s korozijo v epikraški coni, ki je precej pretrta. Podnebje na območju Češkega krasa je načeloma bolj vlažno kot suho, tudi evapotranspiracija je manjša od količine padavin, kar ponuja dovolj vode za korozijo. Dobršen del Češkega krasa predstavljajo bolj ali manj uravnana pobočja, kar je zelo primerno za razvoj vrtač, ki se razvijajo do naklona 30°. Pregled terena je pokazal, da se na Češkem krasu nahajajo tako tankoplastoviti kot masivni apnenci. Ker se vrtače hitreje razvijejo na bolj pretrtih in tanjših apnencih, je ta pogoj za razvoj vrtač na Češkem krasu omogočen. Češki kras se nahaja na 49° SGŠ, nad 50° pa se vrtače načeloma ne pojavljajo, kar naj bi bilo povezano s periglacialnimi procesi. Znano je, da so Češki kras oblikovali periglacialni procesi, dokaz za to pa je periglacialni grušč v dolcih. Možno je, da so vrtače, če so bile v preteklosti že razvite, degradirali tudi periglacialni procesi. Gams v prejšnja klimatska obdobja umešča nastanek večjih kotanj od teh, ki so razvite na Češkem krasu. Če so vrtače tam podedovana površinska oblika, ni znano, glede na njihovo velikost pa verjetno lahko sklepamo, da njihov nastanek ne sega daleč v preteklost. Veliko območij Češkega krasa s čistimi apnenci je že degradiranih (kamnolomi) ali pa je na območju raziskovanega obsega razvita debela plast prsti, ki je kmetijsko obdelana (Česká geologická služba, 2014; Mapy.cz, 2014). Posledično so bile morebitne vrtače odstranjene ali pa se na površju zaradi preperelinskega pokrova ne opazijo. Iz večih raziskav globine zakrasevanja Češkega krasa je jasno, da je epikraška cona pod preperelino močno zakrasela in neravna (Bruthans, Zeman, 2001). Vrtače torej se razvijajo, vendar na površju niso opazne, pri krajšem terenskem pregledu pa je bilo posledično opaženo le manjše število vrtač. Glede hitrosti preperevanja površja bi bile potrebne nadaljnje raziskave. Zanimala bi nas prepustnost prsti ter njena globina, gladina lokalne podtalnice. Potrebna bi bila tudi meritev zakrasevanja s korozijskimi tabletami. Glede na Slovensko kraško terminologijo (1973) je lehnjak (ali lehkovec, maček) lahek, porozen, celičen kalcijev karbonat, ki se useda v dnu ali na nivoju gladine kraških voda, pogosto na rastline. Geografski terminološki slovar (2005) lehnjak natančneje opredeljuje kot porozno biokemično sedimentno kamnino, nastalo z izločanjem kalcita iz tekoče vode pri temperaturi 30 °C. Sinonim zanjo je travertin, čeprav travertin lahko pomeni tudi trdo, svetlo apneno sigo, ki se izloča ob vročih izvirih ali v mirni površinski vodi in je zaradi naknadno zapolnjenih por z apnencem gosta. Lehnjak se odlaga na vseh kontinentih, razen na Antarktiki (Viles, 2004). Na Češkem krasu se odlaga v skoraj vseh kraških izvirih (Kadlecová, Žak, 1998), popisanih pa je bilo 70 kraških vodotokov, iz katerih se lehnjak izloča iz vode (cv: Hlaváč in sod., 2003). Najdemo ga v obliki lehnjakovih kop, slapov, jezov oz. pregrad in pragov. Lehnjak se odlaga v sladkih, s karbonati obogatenih vodah na apnencih ali v termalnih izvirih (na območjih recentne vulkanske aktivnosti) in v razmerah, kjer je CO2 odstranjen iz vode zaradi turbulentnega toka vode, evaporacije ali biološkega odvzema (Viles, 2004). Pri tem sodelujejo mnogi kemijski, fizikalni, biotski in morfološki dejavniki (Gams, 1974). Odlaga se lahko v različnih vodnih okoljih: v vodotokih, jezerih, močvirjih in izvirih. V rekah lehnjak tvori jezove in slapove, za jezovi jezera, v nekaterih vodotokih se odlaga v manjših količinah (Viles, 2004). Lehnjaka ne najdemo v rekah, ki so prodonosne ali imajo povsem ilovnato oz. peščeno dno. Najbolj aktivno se odlaga v plitvi vodi in tam, kjer voda pada, kar nakazuje na pomen zračenja oz. uhajanja CO2 iz vode (Gams, 1974). Podobne oblike kot v rekah nastajajo v jezerih, v močvirjih se tvorijo manjše oblike, ki vsebujejo tudi blato, kredo in lapor, v izvirih pa lehnjak tvori pregrade in terase. Kjer se izviri pojavljajo na pobočjih, lehnjak lahko ustvari številne kaskade (Viles, 2004). Dejavniki tvorjenja lehnjaka so v osnovi biološki in anorganski (oz. fizikalno-kemijski) (Herlec, Vidrih, 2006). Pri anorganskem procesu na izločanje najbolj vplivata znižanje parcialnega tlaka CO2 v vodi (zaradi razplinjevanja) in sprememba temperature. Kraške vode vsebujejo raztopljeni karbonat iz kamnine, po kateri so tekle. Ko pritečejo na površje, se zaradi zvišanja temperature vode in uhajanja CO2 iz nje karbonat izloči. Najbolj intenzivno se lehnjak izloča v izvirih freatičnih vod. Te zaradi dolgega podzemnega pretakanja vsebujejo višji parcialni tlak CO2 od atmosferskega. Pri izviru se pogoji parcialnega tlaka CO2 in temperature vode spremenijo, zato je uhajanje CO2 in izločanje lehnjaka hitrejše (Herlec, Vidrih, 2006). Gams je preko meritev parametrov temperature, rečnega transporta in litološke sestave struge posameznih vodotokov v Sloveniji dokazal, da se več lehnjaka odloži v toplem kot v hladnem delu leta. Temperatura in celokupna trdota vode sta v obratnem sorazmerju: ob zvišanju temperature vode njena trdota zaradi posledičnega izločanja lehnjaka upade. Obenem navaja, da so zaradi odsotnosti proda in drugih naplavin lehnjakotvorne predvsem fluviokraške reke, in sicer na odsekih ko ne tečejo po lastnih naplavinah (Gams, 1990). Pri biološkem procesu vodne rastline porabljajo v vodi raztopljen CO2. Posledica tega je zmanjšanje parcialnega tlaka CO2 v vodi in povečanje topnosti karbonata, raztopljenega v vodi. Kalcijev karbonat se zato začne izločati iz vode in odlagati na rastline, rastoče ob vodi, kar lahko povzroči njihovo odmiranje. Temu procesu rečemo inkrustacija. Organska snov iz rastline zaradi prisotnosti kisika hitro razpade, na lehnjaku pa ostane odtis rastline (Herlec, Vidrih, 2006). Še vedno ni povsem znan obseg vpliva organizmov pri odlaganju lehnjaka. Veliko vlogo imajo vodne rastline (Viles, 2004) – lehnjak se pogosto nalaga na mahovih (Gams, 1974) ter drugih vodnih organizmih, ki iz vode porabljajo raztopljeni CO2 – makro- in mikrofiti ter ličinke insektov –, nenazadnje v gozdnih strugah potokov drevesni ostanki, padli v vodo, predstavljajo temelj za odlaganje lehnjaka. Vendar v nekaterih okoljih pred tem prevladujejo fizikalno-kemični procesi turbulentnega pretoka vode. Pri odlaganju lehnjaka v hidrotermalnem okolju imajo veliko vlogo anorganski procesi, nekateri avtorji pa omenjajo tudi ključno vlogo nanobakterij (Viles, 2004). V lehnjaku, ki se tvori s posredništvom cianobakterij, lahko opazimo plasti, po nastanku vezane na posamezne letne čase. Temne in svetle plasti se izmenjujejo, kjer svetle predstavljajo anorgansko tvorjenje lehnjaka v hladnem delu leta, temne plasti pa predstavljajo organsko tvorjenje lehnjaka v toplem delu leta s posredništvom cianobakterij (Viles, 2004). Ker tudi pri anorganskem nastajanju lehnjaka lahko sodelujejo mikroorganizmi, je ločevanje med organskim in anorganskim nastankom lehnjaka otežkočeno (Herlec, Vidrih, 2006). Časovna umestitev začetkov nastajanja lehnjakovih odkladnin sega v pozni pleistocen in zgodnji holocen, kar se povezuje s klimatskimi razmerami. Na odlaganje oz natančneje zmanjšanje odlaganja lehnjaka pa vpliva tudi človek (Viles, 2004). Lehnjak se lahko odlaga v različnih oblikah. Pentecost in Viles sta na podlagi svojih ugotovitev in proučene literature določila geomorfološko-hidrološko klasifikacijo lehnjaka. Lehnjak se tako deli na avtohtonega in alohtonega in nato nadalje v 11 podkategorij. Posamezne lehnjakove tvorbe so lahko sestavljene iz več podkategorij hkrati (Pentecost, 2005). Ker se na Češkem krasu nahajajo od vseh oblike le kope, slapovi, jezovi oz. pregrade in pragovi, bodo v nadaljevanju teoretsko predstavljene le te oblike. Kope so lahko visoke od 1 do 100 m. Nastanejo ob izviru (obdajajo njegovo odprtino), nahajajo se lahko na kopnem ali potopljene pod vodo. Nastanejo zaradi hidrostatičnega tlaka. Glede na nastanek se ločujejo na kope, ki jih je ustvaril arteški tok, in na kope, pri katerih se je lehnjak izločal zaradi kapilarnega dviganja vode po blazinah mahu bryophyte (kope tega nastanka običajno ne presežejo višine 1 m). Največje kopenske kope tvorijo termogene vode (Pentecost, 2005). Slapovi se delijo na akumulacijske in erozijske. Prerez slednjih je parabolične oblike, kar je morfološko povezano z visokimi in deročimi vodami navpičnih slapov, lociranih ob odpornejših kamninah. Akumulacijsko oblikovani nastajajo ob ravno obratnih razmerah. V tem primeru sta hitrost in količina vode manjša, s tem pa je izločanje lehnjaka hitrejše od njegove erozije. Običajno so izrazito nepravilnih oblik (Pentecost, 2005). Za jezove oz. pregrade je značilno vertikalno odlaganje lehnjaka. V vodotoku običajno nastajajo v več nizih, in sicer v medsebojni razdalji od enega centimetra do več kilometrov, odvisna pa je od gradienta vode in količine pretoka. Med pregradami se ustvarijo manjši bazeni oz. v primeru večjih razdalj jezera (Pentecost, 2005). Pragovi zrastejo do velikosti od nekaj milimetrov do nekaj centimetrov, in sicer pod gladino vode. Ponavadi so povezani v skupno tvorbo z lehnjakovimi jezovi in slapovi, pogosto jih poraščajo alge, najpogosteje cianobakterije (Pentecost, 2005). Hlaváč in sod. so leta 2003 izvedli paleomalakozoološke in biostratigrafske raziskave na lehnjakovih slapovih petih izvirov na Češkem krasu, relativno enakomerno razmeščenih preko celotnega območja. Vzetih in analiziranih je bilo več vzorcev lehnjaka iz vrtin volumna 3-4 l. Lokacije raziskav lehnjakovih slapov: pri Kotýzu ob Suchomasteckem potoku, pri Svetem Janu pod Skalou, v Císařski globeli zahodno od Srbska, v osrednjem delu Karlicke doline in v Mali Chuchli na severovzhodnem delu krasa. Vsi podatki, predstavljeni v nadaljevanju, so posplošeni na podlagi teh terenskih in kabinetnih raziskav ter ugotovitev. Na Češkem krasu se lehnjak izloča v bližini številnih kraških izvirov. Ti se nahajajo na stiku apnencev in nekarbonatnih kamnin, blizu dna kraških dolin ter ob sečiščih prelomov. Najpogostejše oblike so lehnjakove pregrade in lehnjakovi slapovi, ki so nastajali tekom holocena v času od 9.500 do 2.500 let pred sedanjostjo. Prekinitev njihovega nastajanja je povezana s sušnim obdobjem pozne bronaste dobe (3200 do 2800 pred sedanjostjo) ter z občasnimi obdobji močnejših padavin. Avtorji na podlagi recentne erozije lehnjaka predvidevajo, da je bila večina slapov uničenih tekom male ledene dobe. Zaradi stabilnih rečnih pretokov so v zadnjem obdobju nastale nove akumulacije lehnjaka (Hlaváč in sod., 2003). Tvorjenje lehnjakovih slapov v holocenu je bilo oz. je odvisno od klimatskih in hidroloških značilnosti območja. Pričelo se je po koncu pleistocena, ko se je zmanjšala intenzivnost rečne erozije. Nekatere lehnjakove akumulacije segajo že v čas boreala1, na vseh lehnjakovih slapovih pa se je lehnjak odlagal v času atlantika2 in se nadaljeval v poznem obdobju boreal: postglacialno obdobje nekoliko hladnejšega in vlažnega podnebja, sega v čas od 8800 do 7500 pred sed. (Geografski terminološki slovar, 2005) atlantik: postglacialno obdobje toplega in zmerno vlažnega vremena, sega v čas od 7500 do 4500 pred sed. (Geografski terminološki slovar, 2005) holocena. Odlaganje je bilo prekinjeno tekom sušnega obdobja pozne bronaste dobe3 ter erodirano v vlažnejšem obdobju in posledično močnejših pretokih pozne bronaste dobe, (predvidoma najintenzivneje) male ledene dobe4 ter deloma v 20. stoletju. Trenutno poteka akumulacija lehnjaka na starih, deloma erodiranih lehnjakovih slapovih (Hlaváč in sod., 2003) ter v obliki kop, jezov oz. pregrad ter pragov. Hitrost odlaganja lehnjaka lahko spremljamo v dolini Malá Chuchle, kjer se je v betonskem koritu, zgrajenem konec 80. let 20. stoletja, do leta 2003 odložilo 0,6 m lehnjaka. Debelina lehnjakovih slapov iz časa atlantika dosega 2--5 m (Hlaváč in sod., 2003). Največje dimenzije lehnjaka na Češkem krasu tvori fosilni lehnjakov slap na vznožju erozijskega jarka Propadlé vody (vodotok se je postopoma prestavil v podzemlje v času med 5. in 7. stol. pr. n. št., zato se je nalaganje lehnjaka ustavilo). Dosega višino 17 m ter dimenzije 80 x 70 m oz. prostornino 60.000 m3 (Žák in sod., 2001). Terenske raziskave, ki sem jih opravila, pozna bronasta doba: na Češkem sega v čas od 3200 do 2800 pred sed. (Doba bronzová na území Česka, 2014) mala ledena doba: od sredine 14. so sredine 19. stol. (Little Ice Age, 2014) nakazujejo na odlaganje lehnjaka v manjših in večjih izvirih ter v potokih. Najdemo tako drobne odkladnine lehnjaka v šibkih izvirih na strmih pobočjih (desni pritok Karlickega p. med Dolním Roblínom in Mořinko), ki še ne tvorijo nikakršnih klasificiranih formacij, najdemo pa tudi majhne lehnjakove jezove ter pragove (Císařská globel) in lehnjakove kope (drobni izvir na desnem bregu Suchomasteckega p. pri Havličkovem mlinu pod vrhom Kotýz). Na Češkem krasu se tvorijo lehnjakove kope, slapovi, jezovi in pragovi. Tvorijo se od konca pleistocena dalje, ko se je zmanjšala intenzivnost rečne erozije, in sicer v vodotokih, katerih izviri se nahajajo na stiku karbonatnih in nekarbonatnih kamnin, blizu dna kraških dolin ter ob sečiščih prelomov. Odlaganje lehnjaka je bilo tekom holocena večkrat prekinjeno zaradi sušnih obdobij, odkladnine pa so bile erodirane zaradi erozivne moči vodotokov v času močnejših padavin. Večina lehnjakovih slapov je bila degradiranih tekom pozne bronaste dobe (3200--2800 pred sed), male ledene dobe (1350—1850) ter deloma v 20. stoletju. Trenutno v vodotokih poteka akumulacija lehnjaka. Največji nanosi lehnjaka na Češkem krasu znašajo dosegajo višino 17 m ter prostornino 60.000 m3, lehnjakovi slapovi pa dosegajo debelino 2—5 m. Pri nastajanju vidno sodelujejo vodne rastline, za ugotovitev ostalih dejavnikov pa bi bile potrebne nadaljnje raziskave – vpliv dejavnikov kot so: bakterije, temperatura vode, hitrost pretoka, podnebje, letni čas, litologija struge, količina in vrsta naplavin, poplave idr. Potrebno bi bilo tudi merjenje dimenzij odkladnin lehnjaka ter večletno zaporedno spremljanje nanašanja in morebitne erozije. Za termin jama obstaja več definicij, ki se razlikujejo glede na to, od katere dolžine dalje se definira kraško jamo. Definicije, vezane na uporabnost jame, jo opredeljujejo glede na njeno dostopnost. Slovenska kraška terminologija (1973) jamo definira kot prehodno podzemeljsko votlino, ki je lahko vodoravna ali navpična. Natančnejšo definicijo najdemo pri Jamarski zvezi Slovenije (JZS) ter pri Mednarodni speleološki zvezi (International Speleological Union). Prvi jamo opredeljujejo kot vsako naravno votlino v kamnini, ki je prehodna človeku in je vsaj 10 m dolga ali globoka, drugi pa, da je jama naravna podzemna votlina v kamnini, ki je dovolj velika, da je prehodna za človeka (cv: Stepišnik, 2011). Klimchouk (2006) take definicije kritizira. Je namreč mnenja, da so antropocentrične opredelitve jame neustrezne, saj nimajo genetskega pomena in zato niso znanstvene. Bolj ustrezna je po njegovem torej definicija, ki je vezana na sam proces oblikovanja jame. Ta narekuje, da je jama odprtina v kamnini, ki jo je razširilo raztapljanje, in sicer od tistih dimenzij, ko se v kraških kanalih pojavi turbulentni način pretakanja vode. To se zgodi v kanalih premera 5 do 15 mm (Ford, Williams, 2007). V češčini se kraški jami reče jeskyně (ali sluj,vendar ta raba je redka). Obstaja več vrst jam, ki so vezane na različne kamnine in različne procese (Klimchouk, 2006). To delo se koncentrira na korozijske jame. Korozijske jame nastajajo na apnencih (ter sadri in manj pogosto v soli, kvarcitih ter s kalcitnim vezivom vezanih klastičnih sedimentih, tj. peščenjakih in konglomeratih). Pri nastajanju korozijskih jam je najpomembnejši proces raztapljanja, vendar pri tem lahko sodelujejo tudi erozija in udiranje, zlasti v kasnejših fazah razvoja. Špranje dimenzij 5—15 mm so po svoji velikosti in funkciji predhodna faza jame (Klimchouk, 2006). Razvoj in nastanek jam na krasu sta vezana na kraški vodonosnik (Stepišnik, 2011). Glede na Geološki terminološki slovar (2006) je vodonosnik porozno kamninsko telo, zapolnjeno z vodo. Vodonosnikov je več vrst. Delijo se (med drugim) glede na način pretakanja vode skozi kamnino oz. po prevladujočem tipu poroznosti, in sicer na medzrnske, razpoklinske in kraške (Ford, Williams, 2007). Pretok vode skozi kraški vodonosnik je lahko zelo počasen ali zelo hiter. Hitrost pretoka se razteza od 10-10 m/s do 10-1 m/s. Najpočasnejši pretok je značilen za medzrnsko poroznost kamnine, najhitrejši pa za jamske kanale. V ozkih špranjah (večjih od 5–15 mm) tako poteka laminarni pretok vode (Dreybrodt, Gabrovšek, Romanov, 2005). Ko se razpoke zaradi raztapljanja širijo, pretok skoznje narašča, kar posledično povzroči nadaljnje naraščanje razpok. Temu pravimo pozitivno povratna zanka, katere končna faza je preboj – trenutek, ko se vzdolž celega kanala pojavi turbulentni (vrtinčasti) tok, pri katerem tokovnice v vodi tečejo prečno ena na drugo (Palmer, 2002; cv: Stepišnik, 2011). Pojavi se pri pretoku, hitrejšem od 10-3 m/s (Ford, Williams, 2007). Razpoklinski vodonosnik ob preboju postane kraški vodonosnik (Palmer, 2002; cv: Stepišnik, 2011). Kraška jama torej nastane takrat, ko se v špranjah, širših od 5--15 mm, pojavi turbulentni tok po celotni dolžini kanala, tj. ob hitrosti pretakanja 10-3 m/s. Jamarjem tako drobne špranje seveda niso dostopne, zavoljo česar so jamarske definicije drugačne od genetskih. Jame so lahko freatične, epifreatične ali vadozne, lahko so hidrološko aktivne ali neaktivne. Freatične jame najpogosteje nastajajo ob lezikah in so popolnoma zalite z vodo. Epifreatične so tiste jame, ki se nahajajo v coni, ki je le občasno zalita z vodo. Vadozne jame so tiste, ki prejemajo agresivno padavinsko vodo in ki jih ta voda oblikuje. V njej se največkrat oblikujejo stopnjasta brezna s krajšimi vodoravnimi deli med posameznimi stopnjami. V tej coni pa so tudi ohranjene jame, ki so nastale v freatični in epifreatični coni (Stepišnik, 2011). Glede na kataster jam je bilo na dan 30. 8. 2014 na Češkem krasu dokumentiranih 640 kraških jam. Pri tem so upoštevane jame dolžine od 1 m dalje. Po teh merilih gostota jam na obravnavanem območju znaša 2,14 jame na 1 km2 površine. Jam v dolžini 10 m ali več je na Češkem krasu 273, gostota jam pa tako znaša 0,91 jame na 1 km2 (JESO, 2014). Največ jam je bilo registriranih ob reki Berounki med Berounom in Karlštejnom, ob reki Loděnici in na vzpetem predelu med Bubovickim in Budňanskim potokom. Gostota jam je velika tudi na vzpetini Zlatý kůň, ki se nahaja med Suchomasty ter Koněprusy (Jesoview, 2014). Jame so se razvile v silurskih apnencih, mešanih z glinastimi skrilavci in tufiti, ter na spodnje- in srednjedevonskih apnencih in dolomitnih apnencih, mešanih z roženci ter skrilavci (Česká geologická služba, 2014). Najdaljše jame na Češkem krasu so Koněpruške jame [kat. št. K1128711-J-00007], ki se nahajajo na hribu Zlatý kůň in v skupno treh etažah dosegajo dolžino 2050 m. Nato ji sledijo po vrsti Jezerní Ementál [kat. št. K1128725-J-00029] (JESO, 2014), ki se v dolžini 1884 m nahaja na levem bregu Berounke med Srbskim in Karlštejnom (Brandos, 2010), sledi Javorka [kat. št. K1128726-J-00002] (JESO, 2014), ki se s 1670 m dolžine (Jeskyně Javorka, 2014) nahaja v dolini Budňanskega potoka (JESO, 2014) ter Arnoldka [kat. št. K1128724-J-00026], ki se v dolini Bubovickega potoka (JESO, 2014) razteza na 1360 m dolžine (Arnoldka, 2013). Na Češkem krasu se jame nahajajo v epifreatični, vadozni in freatični coni. Vezane so večinoma na razpoke, prelome ali lezike, na plasti apnenca, ki hitro preperevajo, po nastanku pa niso vezane na nivo gladine podzemne vode oz. erozijsko bazo. Pogosto so razvite v smeri  
naklona kamninskih plasti, razporejene so po različnih nadmorskih višinah in na neenotnih nivojih. Končajo se lahko slepo ali z ozkim kanalom, po nekaj metrih pa se lahko ponovno razširijo. Segale naj bi do relativno velikih globin, katere niso bile povsem raziskane zaradi zapolnitev s sedimenti ali zalitosti z vodo. V do leta 1998 raziskanih cca 380 jamah je bilo v 4 jamah odkrito intenzivnejše pretakanje podzemne vode, in sicer v jamah Únorová propast, Podtraťová j., Tetínský izvir, Arnika. V freatični coni se na primer nahaja Podtraťová j., ki sega do globine 67 m pod tokom Berounke. Globina zakrasevanja naj bi segala do dna akviferja, to je do 500 oz. 700 m pod površjem. Ponorne jame ne obstajajo niti med fosilnimi jamami. Na Češkem krasu poteka aktivno zakrasevanje v freatični coni, v vadozni coni pa poteka širjenje jamskih rovov (Bruthans, Zeman, 2001). Bruthans in Zeman (2001) opisujeta in utemeljujeta pet različnih, ločenih ali medsebojno povezanih situacij nastajanja kraških jam na Češkem krasu. Od teh so najpomembnejši korozija mešanice pod strugami vodotokov, korozija razpršene avtigene vode iz nekarbonatnega pokrova ter korozija začasno infiltriranih poplavnih vod, potisnjenih v razpoke. Manj pomembni pri speleogenezi sta korozija termalnih vod ter korozija občasnih koncentrirarnih ponorov. Vode iz nekaterih površinskih vodotokov se stekajo v podzemlje in pretakajo v struge sosednjih potokov, oddaljenih nekaj kilometrov. Skozi špranje v strugi tako v kras vteka nekaj l/s/km površinskega vodotoka. S tem procesom in s kombinacijo procesa razpršenih pritokov s krednih sedimentov naj bi nastalo večje število jam na Češkem krasu, procesi pa naj bi segali tudi do globin nekaj 100 m pod površjem (Bruthans, Zeman, 2001). Od paleogena dalje zakrasevanje poteka tudi negloboko pod krednim pokrovom, ki razpršeno prepušča avtigeno vodo v podzemlje do apnencev, ležečih pod njimi. Jame so se v preteklosti, ko so površinski vodotoki tekli po krednem pokrovu, tvorile v takratni freatični coni in so kasneje – tekom postopnega vrezovanja površinskih vodotokov v apnence in s tem z nižanjem gladine podzemne vode – začele prehajati v vadozno cono. Tak primer je najverjetneje jama Arnoldka (Bruthans, Zeman, 2001). Danes se ostanki krednega pokrova nahajajo le še v severovzhodnem delu Češkega krasa (Česká geologická služba, 2014). Tekom poplav se ustvari močno povečan hidravlični gradient med naraslo gladino površinskih vodotokov in gladino v poklinskem okolju kamnine. Ta vodo iz vodotokov močno potiska v mrežo razpok in v jame ob strugi, ki se ob tem širijo, po koncu poplav pa se voda vrne v strugo. S tem procesom so se najverjetneje razširile začetne špranje sedanje jame Ementál in verjetno še številnih drugih jam ob kanjonu reke Berounke. Voda pa prehaja iz kamnine v vodotoke tudi v času izven poplav. Zaradi majhnega hidravličnega gradienta površinskih in podzemnih vod ter nepovezanosti poklin poteka zakrasevanje v tem primeru le v ozkem pasu ob nekaterih vodotokih – v pasu širine nekaj deset metrov (Bruthans, Zeman, 2001). Pri nastajanju jam na Češkem krasu so imele v preteklosti vlogo tudi termalne vode. Za termalne vode štejemo – glede na definicijo Klimchouka in sod. (Speleogenesis, 2002; cv: Bruthans, Zeman, 2001) – vode s temperaturo vsaj 20 °C. V terciarju so na Češkem krasu temperature termalne vode dosegale 30 °C, ki so na svoji poti iz globin proti površju raztapljale apnenec in ustvarjale hidrotermalne jame. Danes se termalne vode na Češkem krasu ne pojavljajo. S tem procesom je nastala npr. Krýstálová propástka pri kraju Mořina (Bruthans, Zeman, 2001). Primer preoblikovanja jame v vadozni coni v času občasnih močnih padavin, ko avtigena voda teče v obliki koncentriranih tokov, je jama Arnoldka v Propadlih vodah (Bruthans, Zeman, 2001). Na območju Češkega krasa je trenutno registriranih 273 kraških jam dolžine 10 m ali več. Jame na Češkem krasu so razvite v silurskih apnencih, mešanih z glinastimi skrilavci in tufiti, ter v spodnje- in srednjedevonskih apnencih in dolomitnih apnencih, mešanih z roženci ter skrilavci. So korozijskega nastanka, nahajajo se v freatični, epifreatični in vadozni coni. Po nastanku niso vezane na nivo gladine podzemne vode ali na erozijsko bazo. Oblikovale so se v različnih pogojih, ki lahko med seboj tudi součinkujejo. To so korozija mešanice, korozija termalnih vod in korozija razpršene avtigene vode iz nekarbonatnega pokrova. Sedaj poteka aktivno zakrasevanje v freatični coni s strani razpršenega vtekanja vode iz površinskih vodotokov, pronicanja avtigene vode iz krednega pokrova ter z infiltracijo poplavnih vod, v vadozni coni pa poteka širjenje jamskih rovov. Največ jam naj bi nastalo s korozijo mešanice avtigene vode ter vode, vtečene v kras skozi špranje v strugi površinskih vodotokov. Češki kras je kraško površje, zgrajeno pretežno iz silurskih in devonskih apnencev, ki se na površini cca 300 km2 nahaja jugozahodno od Prage. Najvišjo točko predstavlja vrh Bacín (499 m), najnižjo pa gladina reke Berounke pri iztoku s krasa (210 m). Češki kras je fluviokraški tip površja. Zanj so značilne fluviokraške površinske oblike, kot so prebojne doline, zatrepne doline, dolci in erozijski jarki, ter tudi druge kraške oblike, kot so kopasti vrhovi, lehnjakove odkladnine in številni jamski objekti, v manjšem številu pa se na površju nahajajo vrtače. Proučevano območje spada v geotektonsko enoto Češki masiv oz. podenoto Barrandien. Češki kras zavzema jugozahodni del Praške plošče ter celotno območje Karlštejnskega hribovja. Tvorijo ga predvsem silurski in devonski apnenci, mestoma z vložki rožencev in skrilavcev. Te ponekod prekrivajo po obsegu večji ali manjši pokrovi krednih, terciarnih in kvartarnih rečnih, rečno-jezerskih in morskih nanosov različnih frakcij. Na površju se nahaja tudi puhlica ter v zelo majhnih obsegih bazalti, tufi in vulkanske breče. Češki masiv tvorijo arhaične magmatske in metamorfne kamnine, ki sta ju preoblikovali kadomska in hercinska orogeneza. Na njem se nahaja obširen tektonski blok Barrandien. Ta je nastal v proterozoiku v globokomorskem jarku, tvorijo pa ga nemetamorfizirane in slabo metamorfizirane kamnine globokomorske sedimentacije. Blok je bil dvignjen v času kadomske orogeneze pred začetkom kambrija. V kambriju je tekom morske sedimentacije v podmorskem jarku nastala Praška plošča. Sedimentacija se je nadaljevala tudi v silurju in devonu, ko je v plitvem morju nastal Češki kras, trajala pa je do hercinske orogeneze. V začetku silurja so se odlagali bolj glineni sedimenti, nato vedno bolj karbonatni. V tem času so se iz morja dvigali vulkani, na katerih so se odlagali koralni apnenci. Silurski apnenci so mešani s skrilavci in vulkanskimi kamninami. Devonsko morje je bilo od silurskega manjše, v njem so se odlagali apnenci ter skrilavci. Za kredo je značilna morska in sladkovodna sedimentacija, ki je obsegala predvsem severni del Češkega krasa. Danes na površju najdemo iz tega obdobja zaplate gline, meljevcev, peščenjakov in konglomeratov. V času neogena so se odvijali neogenski tektonski premiki ter odlagali rečno-jezerski sedimenti. V pleistocenu so bili aktivni periglacialni procesi ter denudacija in rečna erozija. Ob koncu pleistocena so se vodotoki začeli poglabljati v svoja korita, odlagala se je puhlica. V holocenu se odlagajo koluvialni in aluvialni nanosi glin in peskov ter lehnjak. Vode Češkega krasa spadajo v porečje spodnje Vltave in Berounke. Površinski vodotoki se skoraj vsi stekajo v Berounko, ki teče od severozahodnega osrednjega roba proti jugovzhodnemu robu. Češki kras sestavlja samostojen vodonosnik, sestavljen iz apnencev in skrilavcev. Prepustnost apnencev se zmanjšuje v smeri od severozahoda proti jugovzhodu. Podzemni vodni tokovi segajo večinoma do globin nekaj 100 m pod površjem. Minimalni naklon gladine podzemne vode je rahlo večji od naklona reke Berounke, ki predstavlja erozijsko bazo proučevanega območja. Kraška podtalnica priteka na dan na stiku apnencev in nekarbonatnih kamnin, blizu dna kraških dolin ter ob sečiščih prelomov. Na terenu so bile na topografske karte merila 1 : 25.000 skartirane posamezne površinske oblike, kasneje pa so bile v povezavi z litološkimi značilnostmi ter teoretskimi spoznanji izdelane karte posameznih površinskih oblik merila 1 : 25.000, in sicer karte fluviokraških oblik – prebojnih dolin, zatrepnih dolin, dolcev in erozijskih jarkov, ter karte drugih kraških oblik – kopastih vrhov in vrtač. Fluviokras je tip kraškega površja, ki je v veliki meri razrezano z dolinami, večina katerih ima svoje začetne dele na krasu. Razlog za površinski pretok vod je majhen hidravlični gradient, ki preprečuje površinskim vodam, da bi povsem vtekale v kras. Vrtače so lahko razvite, vendar niso prevladujoča površinska oblika. Prebojno dolino z mehansko in kemično erozijo oblikuje površinski vodotok, ki priteka z nekrasa. Zaradi različnih razlogov (majhen hidravlični gradient, zasutost korita, dosežena erozijska baza) voda v kras ne vteka, zato se lahko pretaka čez celotno kraško površje in dalje na nekras. Zatrepne doline imajo svoje začetke na krasu, nadaljujejo pa se do stika kraških ali nekraških kamnin. Iztekajo se lahko v drugo dolino, kotlino ali na kraško polje, oblikuje jih zadenjska erozija s kombinacijo mehanskega preperevanja sten ter korozija in biokorozija odkruškov v vodi ali pa udor jamskega stropa nad podzemno reko. Začetek doline predstavlja visoka zatrepna stena, lahko pa tudi položnejši hrib ali ravnina, zatrepna dolina pa se lahko oblikuje tudi le kot zajeda v steni planote. Takó prebojne doline kot tudi zatrepne doline so po obliki podobne soteski, V-dolini ali kanjonu. Dolec je plitva dolinasta reliefna oblika na pobočju in brez površinskega vodnega pretakanja. Dosega globine do nekaj metrov, je odprta, nagiba se v smeri največje strmine, njen prerez je konkaven. Dolce lahko oblikujejo periglacialni procesi, podpreperelinski vodni tok, geliflukcija, odtekanje snežnice, kombinacija fluvialnih in periglacialnih procesov ali sprememba morfoklimatskih režimov. Čas nastanka se umešča v pleistocen ali holocen, nastane pa lahko na številnih kamninah, kraških ali nekraških. Dolci so lahko razviti samostojno ali povezani v dendritični sistem, nadaljujejo se v grapo s stalnim vodnim tokom. Od dolcev strmejši in globlji so erozijski jarki. Pogosti so na strmih (kraških) pobočjih. Oblikuje jih lahko padavinska voda močnejših padavin, ki odteka po površju in ne vertikalno v kras. Nekateri raziskovalci tudi trdijo, da so po teh grapah nekoč tekli vodotoki, ki so se kasneje prestavili v podzemlje, ali pa periglacialni procesi. Kopasti vrhovi so najpogostejši tip kraške vzpetine, ponavadi se pojavljajo med različnimi depresijskimi oblikami. V zmerno toplem pasu imajo bolj okroglo ali podolgovato obliko, velikosti so različne, oblikovanost pobočij je odvisna od lokalnih geoloških značilnosti in pobočnih procesov. Zaradi močnega mehanskega preperevanja so pobočja bolj blaga. Navadno jih tvorijo karbonati, lahko se dvigajo iz karbonatne osnove ali nekarbonatne podstave. V pokrajini so lahko prevladujoča reliefna oblika ali pa so bolj redki. Teorij o razvoju in nastanku kraških vzpetin je več. Največjo vlogo pri nastanku ima raztapljanje, minimalno udiranje površja. Kakšen vpliv imajo podzemne in poplavne vode pa še ni povsem razumljeno. Na oblikovanost vplivajo tudi kamninska osnova, prelomi, stiki kamnin, spremembe v litološki sestavi. Vrtače so zaprte kotanje, ki na krasu nastanejo s selektivnim odnašanjem materiala, so kroglaste oblike in bolj široke kot globoka. Za njihovo ohranitev je pomembno podzemno pretakanje vode ter kemično preperevanje na površju. Zaradi odsotnosti mehanskega preperevanja vrtače niso zapolnjene z materialom. Ne razvijejo se na pobočjih, strmejših od 30°, pogostejše so na skladovitih apnencih, ne najdemo jih nad 50° g. š. Nastanejo s kombiniranim delovanjem korozije, erozije, udora, ugrezanja in sufozije. Lehnjak je lahek, porozen, celičen kalcijev karbonat, ki se useda v dnu ali na nivoju gladine kraških voda različnih vodnih okoljih, pogosto na rastline. Izloča se zaradi turbulentnega toka vode, evaporacije ali biološkega odvzema CO2 pri temperaturi vode 30 °C. Odlaga se lahko v različnih oblikah in različnih dimenzijah od nekaj mm do več 10 m. Začetki odlaganja segajo v pozni pleistocen in zgodnji holocen. Jamski objekti se delijo na vodoravne (jame) in navpične (brezna). Jama je definirana ali glede na njeno dostopnost človeku ali glede na genezo. Po prvem kriteriju je to za človeka prehodna podzemeljska votlina, ki je globoka ali dolga 10 m ali več. Glede na genetski kriterij je jama odprtina v kamnini, ki jo je razširilo raztapljanje od dimenzij, ko se v kanalih pojavi turbulentni tok vode (premera 5—15 mm). Pri nastajanju korozijskih jam je najpomembnejše raztapljanje, pri tem pa lahko sodelujejo tudi erozija in udiranje. Jame so lahko freatične, epifreatične ali vadozne, lahko so hidrološko aktivne ali neaktivne. Najdaljšo prebojno dolino je vrezala reka Berounka (11 km), sledijo Radotínský p. (11,5 km), Dalejský p. (8 km) ter Loděnice (6,8 km). Prebojna dolina reke Berounke ima obliko kanjona z bolj ali manj strmimi stenami in koritastim dnom, ostale reke so vrezale ponekod bolj soteski drugod V-dolini podobno obliko. Denivelacije znašajo od 10 do 135 m, višine sten so odvisne od okoliških vzpetin in dosegajo od nekaj 10 do 100 m višine. Širina dna se giblje od nekaj 10 do 565 m, širina dolin pri vrhu pa od 130 do 1430 m. Stene so ponekod razrezane z erozijskimi jarki, potoki tečejo predvsem preko kraških, v manjšim meri tudi preko nekraških kamnin. Prebojne doline tečejo preko krasa, razen dolina reke Loděnice, ki se nadaljuje v prebojno dolino Berounke. Na Češkem krasu je razvitih več kot 60 zatrepnih dolin oblike manjše soteske ali V-doline. Dosegajo globine od 20 do 100 m, širine dna od 10 do 100 m ter širine pri vrhu doline od 50 do 1500 m. Stene so ponekod položne, drugje strme, slednje so razrezane z erozijskimi jarki. Netipično se začenjajo z dolcem ali erozijskim jarkom, nikoli pod zatrepno steno. Večina zatrepnih dolin je v notranjosti krasa, nekaj jih najdemo tudi na robu krasa, kjer tvorijo kratko dolino, v zelo majhnem številu pa najdemo zatrepno dolino kot zajedo v steni na robu planote. Zatrepne doline se stekajo ali na nekraško okolico ali v drugo dolino – zatrepno ali prebojno. Razvilo se je okoli 90 dolcev. Ti dosegajo dolžine od 250 do 2250 m ter širine od 125 do 875 m. Večinoma se pojavljajo samostojno, nekaj pa jih je povezano v dendritični sistem ali amfiteatrski zaključek doline. Nekateri se iztekajo v aluvialno ravnico, drugi v rečno dolino ali erozijski jarek. Nastali so na različnih kamninah in po celotnem območju Češkega krasa. V njihovih dneh se nahajajo kvartarni, pleistocenski in spodnjepleistocenski nanosi. Erozijskih jarkov se je razvilo preko 250. Nastali so na karbonatnih in nekarbonatnih kamninah, zgoščeni so v osrednjem delu krasa, kjer se nahaja največ vzpetin, najdemo jih tudi na kraškem robu ter na strmih stenah rečnih dolin. Nekateri prehajajo iz dolcev, drugi se začenjajo samostojno. Dolžine se raztezajo od nekaj 10 m do 3000 m. V njihovih dneh lahko najdemo kvartarne sedimente koluvialnega in/ali fluvialnega izvora. Kopasti vrhovi so oblikovani tako iz karbonatnih kot tudi iz nekarbonatnih kamnin. Z njih se stekajo erozijski jarki in/ali dolci, ki so se razvili tudi med vzpetinami in manjšimi planotami. Pobočja imajo kopasti vrhovi nekateri strma drugi položna, tloris imajo nepravilnih oblik, so bolj podolgovati kot kroglasti. Večina vrhov se dviguje iz ene skupne podstave, nekateri pa so razviti samostojno. Daljše osi so dolge od 400 do 3270 m, krajše pa do 270 do 1430 m. Relativne višine znašajo od nekaj 10 m do 180 m. Največ vrhov je zgoščenih na Karlštejnskem gričevju, tj. ob toku reke Berounke, ter ob toku Karlickega in Radotínskega potoka. Na površju ni opaziti velikega števila vrtač. Nekaj jih najdemo na vrhu Zlatý kůň nedaleč od vhoda v Koněpruške jame ter v erozijskem jarku Propadlé vody pri kraju Sv. Jan pod Skalou. Njihovi premeri znašajo od 1 do 3 m ter globine do 1 m, v tlorisu so okrogle, pobočja imajo položna. Razvile so se na devonskih in silurskih apnencih, niso vezane na prelome. Vrtače so prekrite s prstjo, zaraščene s travnatim ali gozdnim rastjem. Lehnjak se izloča v bližini kraških izvirov. Najpogostejše oblike so lehnjakove pregrade in lehnjakovi jezovi, nastajajo tudi lehnjakove kope in slapovi ki se tvorijo tekom holocena. Največji nanosi dosegajo 17 m v višino, najmanjši pa od nekaj centimetrov do enega metra višine. Na Češkem krasu je bilo na dan 30. 8. 2014 registriranih 640 kraških jam dolžine 1 m ali več oz. 273 jam dolžine 10 m ali več. Gostota jam na obravnavanem območju znaša 2,14 jame na 1 km2 oz. 0,91 jame na 1 km2. Največ jam je bilo registriranih ob reki Berounki med Berounom in Karlštejnom, ob reki Loděnici in na vzpetem predelu med Bubovickim in Budňanskim potokom. Gostota jam je velika tudi na vzpetini Zlatý kůň, ki se nahaja med Suchomasty ter Koněprusy. Jame so se razvile v silurskih apnencih, mešanih z glinastimi skrilavci in tufiti, ter na spodnjedevonskih in srednjedevonskih apnencih in dolomitnih apnencih, mešanih z roženci ter skrilavci. Najdaljša jama dosega 2050 m dolžine. Fluviokras je tip kraškega površja, ki je razrezano z rečnimi dolinami, večina njihovih začetnih delov pa je na krasu. Tako se na Češkem krasu nahajajo številne zatrepne doline, ki se z erozijskim jarkom ali dolcem netipično začenjajo na krasu in se iztekajo v druge doline na krasu ali s krasa na nekraško okolico. Poleg zatrepnih dolin po Češkem krasu tečejo tudi prebojne doline. Za razliko od zatrepnih dolin se te ne začenjajo na krasu, saj vodotoki pritekajo z nekrasa in v celoti tečejo preko njega, denivelacija pri tem pa dosega od 10 do največ 135 m. Ker v kras iz korit ne vtekajo velike količine vode, tako prebojne doline kot zatrepne doline ohranjajo stalne pretoke, to pa proučevano območje umešča v plitvi kras. Med dolinami se pojavljajo kopasti vrhovi, katerih morfogeneza še ni jasna. Na njihovih strmejših pobočjih so razviti erozijski jarki, tudi značilni za fluviokras, saj v času močnejših padavin voda ne odteka v epikraško cono, temveč se po jarku steka površinsko. Enako velja za dolce, ki se nahajajo na položnih pobočjih ter med posameznimi vzpetinami, njihov nastanek pa je najverjetneje vezan na periglacialne procese, na kar nakazuje periglacialni material v dneh dolcev. Gre torej za podedovano obliko, ki jo trenutno preoblikujejo padavinska voda in denudacija, periglacialnega nastanka pa so morda tudi erozijski jarki. Ne erozijski jarki ne dolci po nastanku niso vezani na določeno kamnino, se pa pojavljajo tudi na stiku kamnin ter ob prelomih. Zelo redke za fluviokras so vrtače. Te na površju Češkega krasa sicer najdemo, a jih je zelo malo. Za Češki kras je značilna debela prstena odeja in pa močna pretrtost epikraške cone, zato se predvideva, da so vrtače precej razvite, a zakrite s prstjo. V vodotokih se od začetka holocena dalje odlaga lehnjak. V času suše je odlaganje zaustavljeno, v obdobju nalivov pa so odkladnine erodirane. Pod površjem so se razvile številne jame različnih dimenzij in v različnih globinah. Vezane so na vadozno, epifreatično ali freatično cono, procesi oblikovanja pa so korozija mešanice, korozija termalnih vod in korozija razpršene avtigene vode iz nekarbonatnega pokrova. Trenutno poteka aktivno zakrasevanje v freatični coni, v ostalih pa le občasno širjenje razpok. Češki kras ima z geomorfološkega vidika še veliko neraziskanih delov. Zanimalo bi nas, kateri dejavniki površinskim vodotokom preprečujejo vtekanje vode v vodonosnik, kateri dejavniki so sodelovali pri oblikovanju zatrepnih dolin. Potrebna je potrditev časa nastanka dolcev, kako hitro se oblikujejo v sedanjosti in s katerimi procesi najbolj intenzivno, hkrati pa ugotoviti, ali njihov nastanek poteka vzporedno z nastajanjem erozijskih jarkov. Pri obeh bi nas tudi zanimalo, če so se po katerih od njih kdaj pretakali površinski vodotoki. Zelo velika uganka ostajajo kopasti vrhovi. Teorij o morfogenezi je več, zato bi bile tu potrebne dolgotrajne in obširne raziskave časa in načina nastanka. Potreben bi bil celoten pregled površja in kartiranje vrtač, obenem pa tudi hitrost njihovega nastajanja. Zanimalo bi nas tudi, kateri so najpomembnejši dejavniki odlaganja lehnjaka ter kakšna je hitrost njihovega odlaganja v sedanjosti. Diplomska naloga na podlagi literature, kartografskega gradiva ter terenskih raziskav proučuje, analizira in sintetizira geomorfološke oblike Češkega krasa in procese, ki so jih ustvarili, s čimer dosega svoj zastavljeni namen in svoje zastavljene cilje. Zbrani in proučeni so bili pisni in kartografski viri o geološko-litoloških, hidroloških in geomorfoloških značilnostih območja, s čimer je bil dosežen prvi cilj. Opravljene so bile terenske raziskave geomorfnih oblik, ki so bile hkrati skartirane in fotodokumentirane. Narejene so bile karte posameznih geomorfnih oblik v merilu 1 : 25.000. S tem je bil dosežen drugi cilj. Na koncu je sledila sinteza spoznanj oz. morfogenetska interpretacija površinskih oblik ter interpretacija procesov oblikovanja površja, s čimer je bil dosežem tretji cilj. Ugotovljeno je bilo, da je območje Češkega krasa fluviokraški tip površja s posameznimi klasičnimi kraškimi oblikami. Po zatrepnih in prebojnih dolinah se pretakajo stalni vodotoki, kar območje umešča v plitvi kras, po dolcih in erozijskih jarkih pa se pretakajo padavinske vode. Nad dolinskimi oblikami se vzpenjajo v gruče razporejeni ali samostojni kopasti vrhovi, vrtače so zelo redke oz. so prekrite z debelo plastjo prepereline. V vodotokih se odlaga lehnjak v večih različnih oblikah, v freatični, epifreatični in vadozni coni pa so razvite kraške jame, ki so jih oblikovali različni procesi. 
