Slepe doline so ene najbolj tipičnih geomorfnih oblik, ki se pojavljajo na kontaktnem krasu – tipu reliefa, značilnem za stik kraških in nekraških kamnin. O kontaktnem krasu kot takem in tudi konkretneje o slepih dolinah je pisalo več slovenskih geomorfologov, najbolj izrazito pa sta k razumevanju tematike in proučitvi pojavov prispevala Gams in Mihevc. Območje proučevanja je bil stik flišnih Brkinov in apnenčastega Matarskega podolja, kjer so potoki izoblikovali niz slepih dolin, v katerih ponikajo pod površje. Matarsko podolje s tem predstavlja eno najbolj izrazitih območij kontaktno-kraškega reliefa pri nas. Osredotočili smo se na geomorfne pojave v slepi dolini Jezerina, kjer ponikata potok Perilo in Torkov potok, ki sta oblikovala vsak svoj ponorni sistem. Dno doline je polno kvartarnih aluvialnih sedimentov, predvsem ilovice in gline. Jezerina je le ena v nizu slepih dolin in ponornih zatrepov, ki jih je ob stiku flišnih Brkinov in apnenčastega Matarskega podolja izoblikovalo 17 večjih ponikalnic (Mihevc, 1994). Matarsko oz. Podgrajsko podolje je najbolj značilen primer ponornega kontaktnega krasa v Sloveniji. Leži v njenem jugovzhodnem delu med Brkini na severovzhodu, Slavniškim pogorjem na jugozahodu, Krasom na severozahodu in Brgundskim podoljem na jugovzhodu. Je relativno uravnana, 2-3 km široka pokrajina, ki se v smeri severozahod-jugovzhod razteza v dolžino približno 18 km. Nadmorske višine segajo od 290 m na severu do 640 m na jugovzhodu (Stepišnik, 2011). Brkini, od koder pritečeta potok Perilo in Torkov potok (oz. Bikince; Gams, 1962), so gričevje iz eocenskih flišev, ki jih sestavljajo gline, laporji, peščenjaki, breče in konglomerati. Fliš na jugozahodu preide v alveolinske apnence, ti pa naprej v kredne rudistne apnence, apnence z roženci, dolomite in apnenčaste breče Matarskega podolja (Mihevc, 1992). Jezerina se nahaja severozahodno od naselja Obrov, ki leži na polovici poti ob regionalni cesti med Kozino in Starodom. Po naravnogeografski členitvi za potrebe šolske geografije leži Jezerina v Obsredozemski makroregiji, na stiku mezoregij flišna gričevja, hribovja in doline ter kraški ravniki, podolja in hribovja (Drozg in sod., 2004). Namen zaključne seminarske naloge je narediti geomorfološko analizo slepe doline Jezerina. Cilji raziskave so: pridobitev podatkov iz obstoječe literature in kartografskega gradiva ter s terenskim Kartiranjem; opredelitev pojmov kontaktni kras in slepa dolina; morfostrukturna, morfografska in morfometrična analiza; izdelava geomorfološke karte proučevanega območja; morfogenetska interpretacija proučevanega območja. Pregledali smo obstoječo literaturo, ki je bila zaradi obravnavane tematike večinoma delo slovenskih avtorjev. Temeljni deli na področju preučevanja slepih dolin na Matarskem podolju sta Slepe doline v Sloveniji (Gams, 1962) in nekoliko novejša magistrska naloga Morfološke značilnosti ponornega kontaktnega krasa (Mihevc, 1991). Izmed tuje literature smo se oprli na monografijo Karst Geomorphology and Hydrology (Ford, Williams, 1989), ki je prispevala predvsem k razlagi kontaktnega krasa in pogojev ter procesov za nastanek slepih dolin. Nato smo pridobili ustrezno kartografsko gradivo. Za to območje podrobna geomorfološka karta še ni bila izdelana, v obstoječih monografijah pa obstaja nekaj skic, ki ravno tako prispevajo k boljšemu razumevanju procesov v Jezerini. Za delo smo uporabili tudi geološko karto v merilu 1:100 000, list Ilirska Bistrica. Kabinetnemu je sledilo terensko delo, ki je obsegalo pregled proučevanega območja in kartiranje geomorfnih oblik na njem. Za kartiranje smo uporabili temeljni topografski načrt v merilu 1:5 000 ter ortofoto posnetke območja. Po končanem terenskem delu smo zbrane podatke digitalizirali in izdelali karte. Po pripravi vseh materialov smo terenske ugotovitve tudi zapisali. O kontaktnem krasu je med prvimi pisal že Melik (1955), ki je predvideval, da je predkraški fazi v pliocenu sledilo vrezovanje rek v kraške kamnine ob stiku ter zakrasevanje površja. Posledica te faze so suhe doline in zdajšnji površinski tokovi, ki so podaljšani na kras v slepih dolinah. Za njim sta kontaktni kras proučevala Gams (1962) in Roglić (1965), ki sta v svojih delih govorila o fluviokrasu. To je eden izmed tipov krasa po delitvi po prevladujočem geomorfnem procesu. O fluviokrasu govorimo takrat, ko v reliefu sicer prevladuje kraška hidrologija, vendar na površju ni vidnejših kraških oblik. Njegov podtip pa je po Gamsu kontaktni fluviokras, kjer prihaja do stika površinskih in podzemnih vodotokov (Mihevc, 1991). Med tujci sta o kontaktnem krasu v zadnjem času pisala Ford in Williams (1989), ki v svojem delu o kraški hidrologiji in geomorfologiji opisujeta tudi procese na stiku kraških in nekraških kamnin ter nastanek slepih dolin. Gams (1962) je definiral slepo dolino ter opisal slepe doline Matarskega podolja, med njimi tudi Jezerino. Določil je morfometrične lastnosti, pomemben del njegovega dela pa je bilo tudi proučevanje trdote vode in velikosti povodja oz. letnega odtoka in njegovega vpliva na lastnosti doline. Radinja (1972) je pisal o značilnih geomorfnih oblikah na kontaktnem krasu in opisuje tudi pogoje za nastanek slepih dolin. V pliocenu je bila denudacija površja povečana zaradi njegovega dviganja, hkrati pa je potekalo selektivno zniževanje tal, ki je bilo pogojeno s klimatskimi spremembami in drugimi eksogenimi procesi. V tem času je zaradi vlažne in tople klime hitreje prihajalo do zniževanja apnenčastega površja pod debelo pedološko in vegetacijsko odejo, prevladujoča procesa pa sta bila denudacija in intenzivna ploskovna korozija. Kljub temu, da so silikati - eocenski fliši, ki gradijo Brkine - mehansko manj odporni, so se takrat zniževali počasneje. Ta proces naj bi ustvaril večje višinske razlike med obema vrstama površja, še posebej pa naj bi bil značilen prav na območju stika Matarskega podolja in Brkinov (Radinja, 1972). O morfoloških značilnostih kontaktnega krasa je v magistrskem delu pisal Mihevc (1991), kjer podrobno opiše pogoje za nastanek kontaktnega krasa, njegove hidrološke razmere in reliefne oblike. Podrobneje je proučil tudi brkinski kontaktni kras z natančnejšo analizo nekaterih slepih dolin, vendar Jezerine ni med njimi. Leto kasneje je izdal tudi članek o brkinskem kontaktnem krasu, kjer je določil nadmorske višine dnov dolin, ki se na območju približno 20 km nahajajo na višinah med 490 in 510 m, globine dolin pa so bolj različne, od 50 do 250 m. Globino dolin oz. nadmorsko višino dna doline določa višina piezometričnega nivoja. Ker v okolici ni suhih dolin, sklepa, da se je poglabljanje dolin začelo na stiku Brkinov in kraške uravnave, nižanje piezometra pa je bilo tako počasno, da so se doline ves čas večale tudi z bočno korozijo (Mihevc, 1992). Nazadnje je o brkinskem kontaktnem krasu pisal Stepišnik (2010, 2011), vendar se je osredotočil na udornice ter reliktne vršaje kontaktnega krasa. Kontaktni kras je tip površja, kjer pritekajo vode iz fluvialnega geomorfnega sistema v kraškega (ali obratno) oz. je kras preoblikovan pod vplivom alogenih vodotokov. Gre za stik dveh različnih morfoloških in hidroloških sistemov, ki je pogojen z litološkim stikom (Mihevc, 1991). Ponorni kontaktni kras, ki se je oblikoval tam, kjer je nekraško površje višje od kraškega, je najpogostejši tip kontaktnega krasa v Sloveniji (Mihevc, 1991; cv: Stepišnik, 2011). Hidravlični gradient je tu manjši od naklona zniževanja površja v smeri vodnih tokov in je usmerjen v kras. Preoblikovanje pod vplivom vodnih tokov zaradi tega sega dlje od kamninskega stika kraških in nekraških kamnin, kot posledica pa nastanejo specifične geomorfne oblike, značilne le za ta sistem (Stepišnik, 2011). Nastale oblike so pogojene z več dejavniki: velikostjo pritoka, prepustnostjo za vodo, hidravličnim kraškim gradientom, načinom pritoka in časom (Ford, Williams, 1989). Tipične površinske oblike ponornega kontaktnega krasa so slepe doline (podrobneje opisane v naslednjem podpoglavju), ponorni zatrepi in vršaji. Ponorni zatrep nastane tam, kjer vodotok z nekraških kamnin odteka v podzemlje v znižanem površju, vendar se tam ni oblikovala slepa dolina. Širina oblike je torej večja od njene dolžine in ne obratno, kot je to značilno za slepe doline (Mihevc, 1991). Vršaji na kontaktnem krasu so akumulacije, ki jih na kraško matično podlago nanesejo občasni alogeni tokovi, kjer je proces akumulacije naplavine intenzivnejši od korozije, voda pa na robovih odteka v kras. V tlorisu so pahljačaste oblike in tipično konkavni v podolžnem profilu. V nekaterih primerih se pojavljajo tudi vršaji, ki so delno ali v celoti živoskalni ter konveksni v podolžnem profilu. Ti vršaji so se razvili iz naplavinskih vršajev, imenujemo pa jih reliktni vršaji (Stepišnik, 2011). Slepa dolina je najbolj značilna depresija kontaktnega krasa v vlažnem podnebju (Sweeting, 1972, cv: Gams, 1994). Je sestavljena kraška oblika, ki sestoji iz normalne, fluvialne, doline s stalnim vodotokom na nepropustnih kamninah, ki pa ponika na apnencu v dolini z razširjenim dnom (Gams, 1962, Mihevc, 1991). Dolžina doline mora biti na apnencu večja od njene širine, saj v nasprotnem primeru govorimo o ponornem zatrepu (Mihevc, 1991). Ciklična geomorfološka teorija, s katero so sprva obravnavali kontaktni kras pod Brkini, predpostavlja predkraško oz. fluvialno fazo v razvoju, v kateri naj bi bila apnenčasta podlaga prekrita s flišnimi plastmi. Na flišu se oblikuje fluvialni relief, alogeni vodotoki pa sčasoma dosežejo apnenčasto podlago, ki počasi začne zakrasevati. Površinski tokovi začnejo ponikati v kras, za tem pa ostanejo le še slepe doline (Melik, 1955; Radinja, 1985, cv: Mihevc, 1994). Zatem so trdili, da različne oblike slepih dolin pogojuje klima (Roglić, 1957; Gams, 1965; Radinja, 1972, cv: Mihevc, 1994), natančneje hladna in topla obdobja, ki različno vplivajo na geomorfne procese. Predpostavljali so tudi, da na obliko in dimenzije vpliva korozijska sposobnost vodotoka glede na količino vode in agresivnost (Gams, 1962). Danes velja utemeljitev, da so nastanek, oblika in velikost slepe doline odvisni predvsem od velikosti vodotoka, hidravličnega gradienta in prevodnosti krasa, načina vtoka vode v kras, naplavljanja vodotoka v kras in časa (Ford, Williams, 1989), nezanemarljiv pa je tudi učinek geoloških struktur in recentne tektonike (Mihevc, 1994) ter trdote vode oz. korozijske moči vodotoka (Gams, 2003). Večina slepih dolin na Matarskem podolju je nastala s pritokom vodotokov na Matarsko prapodolje, ki so po njem tekli proti severozahodu. Piezometrični nivo je bil takrat blizu površja, zato voda ni mogla ponikniti, hkrati pa je imela premajhen strmec, da bi potoki lahko vrezali doline. Vodotoki so nanašali naplavine s fliša, predvsem prode in peske. Voda je s ploskovno korozijo uravnala površje, počasi so se oblikovali prvi kraški kanali, ki pa so zaradi majhnega gradienta prevajali malo vode in s tem niso bistveno vplivali na oblikovanje reliefa. Kasnejše nastajanje kraških geomorfnih oblik je tektonsko pogojeno. Celotno ozemlje se je začelo dvigovati, vendar ne enako intenzivno. Območja okoli podolja (Slavniško pogorje, Brkini in Čičarija) so se dvigala bolj intenzivno, samo območje Matarskega podolja pa je nekoliko zastalo, to pa se je odrazilo v večjem gradientu ter znižanju nivoja kraške vode. Potoki so izgubljali vodo po že prej oblikovanih kraških kanalih vzdolž svojega toka, površje pa se je s tem počasi zniževalo in v apnence so se vrezale fluvialne doline. Zaradi manjše količine vode se je zmanjšala tudi njena transportna moč in prišlo je do intenzivnejšega usedanja materiala (prod, pesek in ilovica). Še posebej močna sedimentacija se je pojavila ob visokih vodah in poplavah, ki pa so posledica padavinskega režima in maksimiranosti podzemnih kanalov. Sedimenti so prekrili dno dolin, vendar je bila njihova plast ob robovih nekoliko tanjša. Tam je voda lažje prišla v stik z apnencem in z bočno korozijo širila in večala dolino po toku navzdol. Naplavine ne preprečujejo ponikanja vode v kras, ampak krepijo njeno korozivno moč, zato je raztapljanje apnenca tu močnejše kot na golem krasu. Prvi razlog za to je daljše zadrževanje poplavne ali padavinske vode v sedimentih ter posledično počasno in enakomernejše izcejanje v kras. Voda se tako razporedi po celotni površini in deluje ploskovno. Drugi razlog je pojavljanje prsti na površju, ki zaradi večje produkcije organskih kislin in CO2 pri prenikanju vode poveča njeno korozivnost. Najprej so dna dolin sledila zniževanju piezometričnega nivoja, medtem pa so se doline počasi polnile z naplavinami in se širile. Kasneje je prišlo do hitrega znižanja, kateremu korozija dna ni več sledila. Voda je začela hitreje ponikati v enem oz. nekaj večjih požiralnikih. Najmočnejša korozija se zaradi hitrosti ponikanja ni več vršila ploskovno pod plastjo naplavin, temveč se je vršila v globini. Zaradi ledenih dob je prišlo do občasnih motenj, saj je prodonosnost vodotokov narasla, to pa je preobremenilo glavne ponore. Spet je prišlo do nanašanja aluvija v dneh dolin in zastajanja vode, vendar brez trajnejše ojezeritve (Mihevc, 1994). V času hladnih obdobij je prišlo tudi do poglabljanja dolin, saj je bila naplavina zaradi večje zrnatosti bolj prepustna za vodo (Gams, 1962). Učinkovita kraška drenaža se je spet vzpostavila po koncu zadnjega hladnega obdobja pred približno 10 000 leti (Mihevc, 1994). Matarsko ali Podgrajsko podolje je obsežna, relativno uravnana kraška pokrajina v jugozahodnem delu Slovenije. V smeri severozahod-jugovzhod se razteza med Slavniškim pogorjem na jugozahodu, Krasom na severozahodu, Brgundskim podoljem na jugovzhodu in Brkini na severovzhodu. V dolžino meri 18 km, široko pa je 2-3 km. Na severozahodu se z nadmorske višine 290 m proti jugovzhodu dvigne do višine 640 m (Stepišnik, 2011). Osnovna oblika podolja je nastala ob pogojih visokega nivoja kraške vode, ko so po njem proti severozahodu tekli združeni potoki z Brkinov in Slavniškega pogorja (Mihevc, 1994, Slovenija …, 2001). Ob kasnejšem zniževanju gladine in dviganju okolice so se oblikovale slepe doline (njihova dna so sledila zniževanju), ostalo površje pa je ostalo neaktivno (Mihevc, 1994). Eocenski fliš na jugozahodnem robu Brkinov prehaja v paleocenske alveolinske apnence, ti pa naprej v kredne rudistne apnence, apnence z roženci ter dolomite in apnenčaste breče. Apnenci vpadajo pod fliš pod koti med 20 in 60°. V reliefu podolja se izraža slojevitost apnencev, kar se kaže v obliki nekaj deset metrov širokih hrbtov, ki so nekoliko dvignjeni nad okolico (Mihevc, 1991). Sicer relativno uravnano površje je zakraselo in preoblikovano s številnimi vrtačami, jamami in udornicami (Mihevc, 1991). Poleg ponornih jam brkinskih potokov je na podolju še 227 drugih jam, ki so bodisi posledica prenikajoče deževnice ali pa ostanki nekdanjih podzemnih tokov (Mihevc, 1994). V zaledju slepih dolin prevladujejo vadozna brezna in neaktivne epifreatične jame, v skupinah pa je razporejenih tudi več kot 80 udornic (Stepišnik, 2010, cv: Stepišnik: 2011). Vrtače so se razvile predvsem v osrednjem in severozahodnem delu, največ v Kozinskem dolu (Slovenija …, 2001). Na stiku fliša z apnencem so se ob ponorih 24 brkinskih ponikalnic razvile značilne oblike kontaktnega krasa, kot so slepe doline, ponorni zatrepi in reliktni vršaji. Aktivne slepe doline so globoke med 50 in 250 m. Njihova globina se proti jugovzhodu praviloma povečuje, saj dna vseh dolin ležijo na približno isti višini (490‒510 m). Najizrazitejše in največje slepe doline so Odolina, Jezerina, Brezovica in Brdanska Dana. Nekateri manjši potoki niso imeli dovolj moči, da bi se vrezali tako globoko, enako pa velja tudi za potoke, ki na podolje pritekajo v višini dnov dolin. Tu je nastalo široko uravnano površje z naplavinami, v katerem so se oblikovale vrtače. Poleg aktivnih slepih dolin, ki so najizrazitejše, je na Matarskem podolju še 7 fosilnih slepih dolin oz. stopenj, npr. med Jezerino in Malimi Ločami, nad Račiško Dano, pri Zavnji in v boku Brdanske Dane (Mihevc, 1994). Odsotnost suhih dolin in številčnost slepih dolin dokazujeta začetek poglabljanja na meji s kraško uravnavo ter počasno nižanje piezometra, ki ga je ves čas spremljala bočna korozija v slepih dolinah (Mihevc, 1992). Vršaje najdemo na skrajnem severozahodnem delu podolja, v bližini Rodika in Slop, kjer je flišni greben Brkinov približno 300 m višji od podolja. En vršaj je še vedno aktiven, ostali pa so reliktni (Stepišnik, 2011). Nahaja se severozahodno od naselja Obrov. Nastala je ob ponorih dveh brkinskih potokov, Perila in Torkovega potoka oz. Bikinc (Gams, 1962). Kotanja v apnencu je dolga približno 1 km in široka do 350 m, obdajajo pa jo do 100 m visoke apnenčaste stene. Približno 10 m globoka struga potoka Perilo je vrezana pod vzhodnim pobočjem, nad strugo pa je akumulacijska terasa. Potok ponika v jamo. Drugi potok, Bikince, je naplavil dolino med teraso in skalnim pobočjem na severu doline, ponika pa v aluvialnih ponorih. Ti se spreminjajo, odpirajo in prestavljajo v območju ponikev. Dolžina toka Bikinc je odvisna od vodnega pretoka potoka, nikoli več pa ne seže do skrajnega južnega roba doline. Voda iz Jezerine se steka v izvir Rižane in Osapske reke (Gams, 1962; Mihevc, 1991). Na zahodnejšem delu konca doline se nahaja nekoliko nižji vrtačast svet, ki naj bi nastal na dnu fosilnega dela slepe doline. Med gradnjo ceste, ki vodi do Obrova preko najnižjega dela apnenčastega oboda doline, so na bregu nad fosilnimi požiralniki odkrili tudi fosilna melišča. Dno doline je uravnano, sestavljajo pa ga različne ilovice in gline, ki v povprečju dosegajo globino 10 m, mestoma pa tudi 17 m in več, kar pomeni, da skalna podlaga pod sedimenti ni ravna. V primeru Jezerine naj bi šlo za jezerske sedimente, kar dokazujejo 15‒20 cm veliki flišni prodniki v koritih obeh potokov. V dolini je bilo ugotovljene kar 2 milijardi m3 opekarniške gline (Gams, 1962). Sedimenti v dnu doline niso prepustni za vodo, zato so bregovi doline strmi, vidni so znaki intenzivne bočne korozije. Starost doline lahko sklepamo po klastičnih sedimentih, Melik (1955) trdi, da nastanek doline izvira iz pleistocena, ko je bilo spiranje s pobočij večje. Glede na prostornino kotanje v apnencu (celotna dolina naj bi zadržala približno 2 km3 vode (Gams, 2003)) in povprečni letni odtok je predvidena starost doline 260 000 let. V začetku pleistocena se je začelo poglabljanje z intenzivnim naplavljanjem debelozrnatega materiala, prej pa naj se površje ob ponikvah ne bi zniževalo hitreje ali pa je finejša naplavina vzdrževala vodni pretok na površju tudi v robnih apnencih (Gams, 1962). Dolina naj bi današnjo globino dosegla že pred 16 000 leti (Mihevc, 2001; cv Gams, 2003). Dokaz za to je datiranje sige v obeh neaktivnih jamah v dolini, predvsem v nižje ležeči Mitjini jami z metodo 234Th/230U (Mihevc, 2001). V dolini se po katastru jam nahajajo kar štiri jame. Jama Ponikve v Jezerini leži na nadmorski višini 491 m in predstavlja ponor potoka Perilo. V kataster je bila vnesena leta 1980, ko so jamarji tudi narisali prvi načrt jame v merilu 1:5 000. Do leta 2013 je bilo izvedenih več raziskovalnih ekskurzij v jamo, med katerimi so s potapljanjem, črpanjem in kopanjem obvladali Gornji sifon. Rove za sifonom so na hitro pregledali, številni pa so ostali nepregledani. Leta 2013 je med 7. 8. in 21. 9. skupina 13 jamarjev iz vse Slovenije izvedla serijo 11 raziskovalnih ekskurzij. Na novo so pregledali 362 m rovov z globino 22 m za Gornjim sifonom, nad katerim so izkopali obhodni rov, ki so ga preimenovali Prehod Bratos Claudia, ki je olajšal nadaljnje prehode. Rovi za Gornjim sifonom so močno razvejani, iz Gornjega sifona pa se od glavnega odcepi stranski rov, ki odvaja nižje vodostaje. Kljub temu, da je jama požiralna, se v višjih delih nahajajo kapniki, veliko pa je tudi faset, ki so posledica turbulentnega toka. Nekoliko izdatnejše padavine še ne povzročijo ponikanja potoka v jamo, kljub temu pa voda priteka skozi kamin pred Gornjim sifonom. Poševni kamin preko ožine vodi do dvorane s podorom, iz katerega piha. Takratni raziskovalci so sklepali, da ta rov vodi do delov jame za Južnim sifonom, vendar kasneje jame niso več raziskovali (Kataster jam JZS, 2015). Torkov potok sicer ponika v seriji aluvialnih ponorov, vendar pa so jamarji leta 1985 odkrili občasni ponor potoka, katerega so zakrivali veliki skalni bloki. 3‒4 m globokemu in razčlenjenemu breznu sledi ozek in nizek rov, za tem pa še skoraj neprehodna ožina. Celotna jama je dolga okoli 50 m, največja dosežena globina pa je 15 m. Dva odcepa se končata s podorom, ki ju zapolnjuje kamenje in pesek, po prekopu enega izmed njih pa sta jamarja po večjem blatnem prostoru ponovno naletela na podor z večjimi skalnimi bloki. Kamnino, v kateri se nahaja skoraj cela jama, so definirali kot kompakten kredni apnenec, končni del pa je v tektonsko pretrtem in zato krušljivem numulitskem apnencu (Kataster jam JZS, 2015). Nad dnom doline se v severozahodnem pobočju nahajata še dve jami. Na nadmorski višini 525 m se nahaja Mitjina jama. O njej je v katastru jam Jamarske zveze Slovenije prisoten le zapis iz leta 2013, ki opisuje meritve zgornje etaže jame ter vsebuje tudi njeno skico. Jama je dolga 657 m (horizontalna dolžina 639 m) in globoka 30 m (Kataster jam JZS, 2015). Druga jama, ki se nahaja v pobočju slepe doline, pa se imenuje Jezerina oz. Jama v Jezerini ali Pečina v Borštu. Ob enem prvih raziskovanj leta 1976 so zapisali, da je vhod jame udor. Na levo stran se odcepi okoli 20 m dolg enostaven rov, na desno pa približno 240 m dolg rov, sestavljen iz več zaporednih dvoran. Dvorane so zasigane, v njih so kapniki in stebri, v prvi izmed štirih dvoran pa je se na tleh nahajata tudi grušč in zemlja, ki ju najdemo tudi v levem rovu. Jama je sicer vrisana na TTN 5, vendar leta 1998 ugotovijo, da je njena lokacija napačna in da je nadmorska višina vhoda na 566 m. V odpravah od 1979 naprej so se jamarji ukvarjali predvsem z odkopavanjem rova v končni dvorani, ki je zasut z mivko, prekriva pa jo še 2‒3 cm debela plast ilovice. Približno 50 cm globoko se pojavijo trdno povezani okrogli skupki peska s premerom okoli 5 cm (Kataster jam JZS, 2015). Brkini z obrobjem Matarskega podolja pripadajo območju brkinskega terciarnega bazena, katerega dno tvorijo kredni apnenci, na njih pa se nahajajo paleocenski sedimenti, ki predstavljajo pasove ob jugozahodnem pobočju Brkinov. Med krednimi in paleocenskimi kamninami je erozijska diskordanca. Jedro sinklinale tvorijo fliši. Celotno območje ne daje vtisa velike sinklinale, ker je površje blago valovito. Območje je bilo preoblikovano z mlajšo tektoniko. V flišnih slojih je več anomalij, tiste pod Brkini z orientacijo sever‒jug so pogojevale tudi nastanek slepih dolin (Šikič, Pleničar, 1975). Širše območje slepe doline Jezerina sestavljata dve glavni kamnini, ki tudi pogojujeta njen nastanek – apnenec in fliš. Na robu Matarskega podolja se nahaja več različnih vrst apnenca, ki si sledijo v pasovih. Jezerina se najdlje zajeda v kredne (turonijske) apnence, ki so sivi do rjavi z dokaj veliko količino bitumna. Proti Brkinom sledi pas svetlo sivih in belih prekristaliziranih apnencev z visokim deležem CaCO3. Debelina sloja je med 300 in 500 m. Naslednji je pas kozinskega apnenca, ki pripada že paleogenu. Ti sloji so sivorjavi do črni bituminozni sloji, med katerimi najdemo tudi plasti svetlih apnencev. Debelina slojev je med 10 in 80 m. Kozinskemu na jugozahodu brkinske sinklinale sledi foraminiferski apnenec, ki združuje miliolidne, alveolinske in numulitne apnence. So sive do rjave barve. Zadnji pas karbonatnih kamnin so laporji, ki imajo med 34,2 in 77,3 % CaCO3. Tudi ti sloji so debeli med 10 in 80 m. Fliš sestavlja območje brkinske sinklinale, ki je na tem območju bolj glinast z znatnim deležem kvarcita. Sestavljajo ga breče, konglomerati, laporji, glineni laporji in glina. Znotraj slepe doline in ob obeh potokih se nahajajo kvartarni aluvialni nanosi, ki sestojijo iz enakih frakcij kot fliš, s katerega pritečeta. V Jezerini se nahaja večja količina gline, zato v njej stoji tudi opekarna. Opekarska glina je nastala predvsem iz laporja in Potok Perilo v dolino priteče s severovzhoda in se drži jugovzhodnega roba doline, Torkov potok pa priteče s severa in teče po njenem severozahodnem robu. Na začetku doline, kjer oba potoka pritečeta v dolino, je ob vznožju Brezovega vrha (608 m, severovzhodni rob doline) nastala aluvialna terasa. Razteza se približno 200 m v širino in enako tudi v dolžino, višina ježe pa je med 10 in 15 m. Na severnem delu ježe te terase se nahajajo tri med seboj povezane sufozijske vrtače s premerom okoli 1 m, skozi katere se ob večji količini deževja pretaka voda, ki odteka proti Torkovemu potoku. Na terasi je na razdalji okoli 5 m več vzporednih plitvih jarkov v smeri severozahod‒jugovzhod, ki so najverjetneje antropogenega izvora in služijo odvajanju vode s terase. Torkov potok je pred njegovim pritokom v dolino ob vzhodno pobočje potisnil manjši vršaj s pobočja Kosmača (566 m), v katerem so se oblikovale sufozijske vrtače s premerom od 1 do 1,5 m, nekatere pa so tudi že združene in zavzemajo površino okoli 10 m2. Potok nato teče v blagi izgonski strugi, široki okoli 1,5 m, nato pa z nekaj meandri zavije neposredno ob rob doline. Tu se ponovno začne območje aluvialnih ponorov različnih velikosti (od 30 cm do 1 m premera), ki skoraj neprekinjeno poteka do konca struge potoka. Rečno korito se postopoma razširi in poglobi do približno 3 m širine in mestoma tudi do 4 m globine. Dolvodno od meandra je potok oblikoval do 10 m široko teraso, po kateri se razširi tudi območje aluvialnih ponorov. Od tu naprej potok teče le ob višjih vodah. Na koncu struge je večji aluvialni ponor s premerom približno 0,5 m. Potok Perilo se ob pritoku v dolino razdeli na dva dela, leva struga je ob nižjih vodah suha. Struga desnega rokava je globoko vrezana v naplavino, mestoma tudi do 10 m, med obema rokavoma pa se je oblikoval manjši plato, na katerem je vidna fosilna struga potoka, ki pa je ob visokih vodah tudi poplavljena. Dolvodno se rokava ponovno združita in pritečeta na apnenčasto podlago, vendar je ob desnem bregu še vedno debel sloj aluvialnih nanosov. Od tu naprej potok teče le ob višjih vodostajih, struga pa se ponovno razcepi v dva rokava. Desni rokav preko 3-metrske apnenčaste stopnje pada proti večjemu aluvialnemu ponoru, katerega odprtina v širino meri okoli 0,5 m, levi pa se nadaljuje proti jugovzhodu, v smeri proti robu doline, ki ga predstavlja apnenčasta stena. Tudi tu se struga strmo spusti, vendar ne preko stopnje, temveč je voda v živoskalni podlagi oblikovala približno 2 m globoko korito, ki pa se po nekaj metrih zopet razširi. Struga se zaključi s ponorom, ki ga predstavlja jama na skrajnem robu doline. Vhod v jamo predstavlja prehodna odprtina, ki v širino meri približno V strugah obeh potokov se nahajajo prodniki. V Torkovem potoku so ti predvsem flišnati, proti koncu pa je sediment vedno finejši, mestoma pa je izpostavljena tudi trda apnenčasta matična podlaga, ki je razbita v manjše bloke in kamenje s premerom do 0,5 m. V strugi Perila so prodniki iz flišnatih frakcij, ob apnenčasti stopnji pri aluvialnem ponoru pa najdemo enake prodnike (do 5 cm), ki so vedno bolj pomešani s finejšimi sedimenti. Večje apnenčaste prodnike (do 50 cm) in nekatere še večje bloke pa najdemo šele v strugi, vrezani v živoskalno podlago. V osrednjem delu doline, jugozahodno od osrednje aluvialne terase, je večje uravnano območje aluvialnih nanosov oz. aluvialna ravnica, vendar je njen južni del podvržen zakrasevanju. Tu je nastala depresija, ki jo oblikuje več aluvialnih vrtač različnih dimenzij, med 5 in 15 m v premeru in globini do približno 10 m. Kraško površje se tu razteza do skrajnega jugovzhodnega roba doline in sega približno do polovice širine doline, preostali del do struge Torkovega potoka pa je na račun fluvialnih nanosov manjših frakcij uravnan. Zaradi izkopavanja gline za opekarno, ki je tam delovala v preteklosti, je dobršen del dna doline antropogeno preoblikovan. Gre za območje v zadnji tretjini doline, ki v dolžino meri med 200 in 350 m. Na tem območju je nemogoče določiti naravne geomorfološke oblike, zato je izvzeto iz proučevanja. V skrajnem koncu doline, ob vznožju pobočja, se nahaja še ožji pas zakraselega površja, kjer najdemo vrtače različnih dimenzij. Na zahodnem oz. severozahodnem pobočju doline, nad strugo Torkovega potoka, se nahajata še dve jami z vhodoma na višini okoli 525 in 565 m. Slepa dolina Jezerina je nastala na robu kraškega Matarskega podolja pod vplivom dveh potokov, ki pritečeta na apnenčasto geološko podlago s flišnega brkinskega gričevja in stiku s prepustno kraško kamnino ponikata pod površje. Starost doline je ocenjena na približno 260 000 let. Oblikovanje slepe doline je pogojevalo hkratno delovanje globinske in bočne korozije vodotokov ob počasnem zniževanju piezometričnega nivoja, s čimer je pred približno 16 000 leti dolina dosegla svoje trenutne dimenzije. Iz časa nastajanja doline sta v severozahodnem pobočju doline prisotni tudi dve jami, na višini 525 in 566 m. Glede na njuno lokacijo lahko sklepamo, da sta služili kot ponora Torkovega potoka (v Jezerini je eden izmed rovov še vedno zasut z mivko in ilovnatimi sedimenti). Danes sta dobro zakapani. Ocenimo lahko, da je potok najprej ponikal v jami Jezerina, ki se nahaja nekoliko višje, kasneje pa v Mitjini jami. Smer domnevnega premikanja struge potoka oz. lokacije njegovih ponorov pa potrjuje tudi fosilni del doline, ki ga opisuje Gams in je danes zakrasel (prisotnost vrtač), nahaja pa se južno od obeh jam, v skrajnem koncu doline. Dno doline pokrivajo kvartarni aluvialni nanosi različnih frakcij, saj odražajo kamninsko sestavo flišnega zaledja potokov. Tu se nahaja tudi večja količina gline, ki je botrovala izkopavanju in opekarniški dejavnosti v dolini v preteklosti, rezultat pa je močno preoblikovano površje. Glineni in ilovnati sedimenti v Jezerini naj bi bili jezerskega izvora, kar Gams pojasnjuje z velikostjo prodnikov v strugah potokov. Vendar pa bi lahko velikost delcev sedimenta pripisali tudi različni hidrološki aktivnosti vodotokov, saj nastanek doline datirajo v čas pleistocena. Nanašanje različnih frakcij sedimentov je odvisno od jakosti vodnega toka, ta pa je močno odvisna od trenutnih podnebnih razmer, ki so bile v tistem obdobju drugačne in spreminjajoče. Ime doline sicer namiguje na trajnejšo ojezeritev, vendar tega podatka ne navaja noben drug vir, niti tolmač geološke karte. V dolini najdemo dva značilna primera ponikanja kraških voda, in sicer ponor v jamo v živoskalni apnenčasti podlagi ter aluvialne ponore v naplavini vodotoka, ki prekriva matično podlago. Perilo ob nižjih vodostajih sicer ponika kar v strugi, zato sta oba večja ponora na koncu struge v bistvu občasna, vendar pa voda večkrat doseže aluvialni ponor. Iz zapisnikov jamarskih obiskov jame Ponikve v Jezerini lahko razberemo, da jama deluje kot ponor le ob izjemno visokih vodah, takrat pa očitno vodostaj močno naraste, saj so sledovi odtekanja vode vidni na nekoliko dvignjenemu platoju gorvodno, kjer se struga razcepi. O močnejšem toku ob izdatnejši količini vode pričajo tudi korito, ki je vrezano na prehodu, kjer voda pri aluvialnem ponoru pada preko stopnje ob nekoliko nižjih vodostajih, tu pa je delovala izrazito korozivno in tudi erozijsko. V strugi nižje so prisotni večji apnenčasti prodniki, ki niso izrazito zaobljeni in so značilni za hudourniški tip vodotoka. Tam najdemo tudi nekaj večjih kamnitih blokov, ki pa so najverjetneje rezultat graviklastičnih procesov na steni nad ponorom. Perilo se sicer vrezuje v aluvialno naneseno gradivo. Tudi ob strugi Torkovega potoka se nahaja jama, vendar je ta zelo neizrazita in močno zasuta s kamenjem in aluvijem. Za ponikanje tega potoka so bolj pomembni aluvialni ponori, ki se pojavljajo v večjih skupinah na dveh nekoliko bolj izrazitih območjih. Tudi ob nižjem vodostaju voda izrazito teče v enega izmed njih, večina pa se jih vseeno nahaja v dosegu višjih vodostajev. V vršaju, ki se je oblikoval pod pobočjem doline tam, kjer Torkov potok priteče v skupno dolino s Perilom, se je oblikovala serija izrazitih sufozijskih vrtač, ki pa se ponekod tudi združujejo. Celoten proces je dokaj recenten, o tem pa pričajo mlada drevesca, ki se nahajajo v nekaterih izmed njih. Potok je se je pomaknil nekoliko nazaj proti zahodnemu pobočju doline in se s tem vrezal v vršaj. Plitvi jarki, ki jih najdemo na terasi med obema potokoma in so najverjetneje antropogenega nastanka, služijo odvajanju vode s terase. Na severozahodni ježi, ki se odmaka proti Torkovemu potoku, so prav tako nastale sufozijske vrtače oz. grezi. Po njihovi orientaciji in usmeritvi visoke trave, ki jo je povzročil vodni tok, lahko sklepamo, da so med seboj povezane – nekatere, višje ležeče, delujejo kot vtok vode pod površje, druge, nižje ležeče, pa kot iztok ob vznožju ježe. Na naplavni ravnici v srednjem delu doline se nahaja več vrtač, ki nakazujejo postopno Po pregledu literature smo ugotovili, da so območje kontaktnega krasa na Matarskem podolju tekom preteklega pol stoletja proučevali nekateri najbolj znani avtorji slovenske kraške geomorfologije. Že Melik (1955) je podal morfogenetsko interpretacijo slepih dolin, za njim pa je to območje obsežneje proučeval Gams (1962), ki je opredelil pojem fluviokras oz. kontaktni fluviokras, ki ga najdemo na tem območju. Podrobneje je proučil in opisal ter morfometrično definiral več posameznih dolin, hkrati pa je proučeval tudi pomen trdote vode in velikosti porečja oz. letnega odtoka na lastnosti doline. Nazadnje je območje z vidika slepih dolin v svojem magistrskem delu podrobneje proučil Mihevc (1991, 1994), kjer je ravno tako pod drobnogled vzel nekatere izmed dolin, vendar pa Jezerine, ki je proučevana v tej zaključni seminarski nalogi, ni med njimi. Podrobno je opisal tudi pogoje za nastanek kontaktnega krasa, njegove hidrološke razmere in geomorfne oblike. Za njim je o Matarskem podolju pisal še Stepišnik (2010, 2011), vendar se je pri svojem delu osredotočil na udornice in reliktne vršaje kontaktnega krasa. Slepa dolina je najbolj značilna oblika kontaktnega krasa, ki nastane na stiku nekraških in kraških kamnin pod vplivom delovanja vodotoka. Procesa nastanka in večanja doline sta globinska in bočna korozija, slepo dolino pa od ponornega zatrepa ločujejo njene dimenzije, saj je dolžina doline večja od njene širine. V kasnejši fazi lahko v dnu doline opazimo še številne druge geomorfne procese. Jezerina je nastala na območju ponikanja potoka Perilo in Torkovega potoka, ki imata nekoliko različne značilnosti, voda iz obeh pa se steka v izvir Rižane in Osapske reke. Dno doline je nasuto z aluvialnimi nanosi, kjer so se v najjužnejšem, fosilnem delu, razvile vrtače, zakrasevanje pa se odvija tudi v osrednjem delu, za ponorom Perila. V dolini najdemo kar štiri jame: Jezerina in Mitjina jama se nahajata v pobočju, približno 25‒70 m nad dnom doline, in sta dobro zakapani. Jama Ponikve v Jezerini predstavlja občasni ponor Perila, jama Jezerine pa prav tako občasni ponor Torkovega potoka. Raziskovanje teh jam se je začelo v 70. letih prejšnjega stoletja. Brkini in obrobje Matarskega podolja so geološko gledano del brkinskega terciarnega bazena, kjer dno iz krednega apnenca prekrivajo paleocenski sedimenti, jedro sinklinale pa tvorijo fliši, ki sestavljajo Brkine. Celotno območje je preoblikovano z mlajšo tektoniko. Stik kraškega in nekraškega sveta predstavljajo apnenci različnih vrst in debelin skladov. Na dnu doline se nahajajo kvartarni aluvialni nanosi enakih frakcij kot fliš. V dolini sta potoka ob pritoku vanjo ustvarila približno 10 m visoko aluvialno teraso. Vsak potok teče po svojem robu doline. Perilo ponika v strugi oz. v enem večjem aluvialnem ponoru in v jami, Torkov potok pa ponika v seriji aluvialnih ponorov, ki so se oblikovali v dve izrazitejši območji. Med obema potokoma, v srednjem delu doline, je njuna naplavna ravnica, v kateri se je za ponorom Perila oblikovala skupina aluvialnih vrtač, vrtače različnih dimenzij pa najdemo tudi v skrajnem južnem, fosilnem delu doline. V zgornjem delu doline, ob Torkovem potoku, najdemo vršaj, ki je potok potisnil ob vzhodno pobočje. Na območju vršaja in prej omenjene aluvialne terase je nastalo več sufozijskih vrtač različnih dimenzij – od 0,5 do 5 m premera. V spodnjem delu doline je bilo površje zaradi izkoriščanja gline močno preoblikovano, zato ni bilo predmet tokratnega proučevanja. Cilji raziskave, navedeni v uvodu, so doseženi. Opravili smo pregled obstoječe literature o pojavih in območju ter z njeno pomočjo opredelili pojma kontaktni kras in slepa dolina. Izvedli smo morfostrukturno, morfografsko in morfometrično analizo slepe doline Jezerina ter izdelali geomorfološko karto območja. 