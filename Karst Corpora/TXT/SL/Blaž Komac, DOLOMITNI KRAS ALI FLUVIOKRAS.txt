Avtor v prispevku obravnava izraz fluviokras, ki se je v strokovni literaturi pojavil približno pred stoletjem, njegov pomen pa nikoli ni bil povsem jasen. Uporabljali so ga zlasti za opis površja na dolomitu, ki ima lahko značilnosti kraškega ali fluvio-denudacijskega. S primerjavo značilnosti obeh geomorfnih sistemov avtor ugotavlja, da izraz v genetskem pomenu ni ustrezen, zato je njegova uporaba vprašljiva. KLJUČNE BESEDE: fluviokras, fluvio-denudacijski procesi, kraški procesi, dolomit, izrazoslovje1 Uvod Večina dolomita v Sloveniji je nastala z dolomitizacijo apnenca, zato so pogosti prehodi med obema kamninama, kar se kaže v reliefu. Ker je dolomit karbonatna kamnina, je površje v temelju kraško ,vendar ga pogosto prepredajo prvine fluvio-denudacijskega površja. Z dolomitizacijo se spremenijo lastnosti apnenca, zlasti topnost in prepustnost, zaradi tektonskih sil pa kamnina poka in se drobi (Zogović 1966). Kraški relief nastane na razpokanem dolomitu, rečni relief pa na pretrtem. Prav funkcijska dvojnost površja na dolomitu je vodila raziskovalce k uporabi izraza fluviokras.2 Iz zgodovine pojma fluviokrasIzraz fluviokras uporabljamo zlasti geografi in geologi. Šerko (1947, 44) je pri omejevanju kraškega ozemlja na območju nekdanje Jugoslavije prišel do spoznanja, da hidrografsko sliko »… motijo primeri kraškega sveta z vodnimi tokovi na površini in obratno, normalne površine brez vode …«. Na podlagi najdbnekarbonatnih prodnikov na krasu so kasneje menili, da je »… sprva povsod, tudi na apniških tleh, vladalo normalno povrhnje vodno odtakanje ter ustvarjalo normalni fluvialni relief …« (Melik 1961, 336).Zakrasevanje naj bi se uveljavilo potem, ko so se ozemlja tektonsko dvignila, ali ko je erozija s površjaodstranila manj prepustne nekarbonatne nanose (Radinja 1972) in je zaradi diferencirane erozije do izrazaprišla geološka zgradba ozemlja (Habič 1968). Sprva so govorili tudi o »… fluviatilnem reliefu s površinskoglavno rečno mrežo a z drobnim kraškim (vertikalnim) pretokom, katerega znaki so vrtače…« (Gams 1959, 81),kasneje pa je dozorelo spoznanje o neprestanem spreminjanju kraškega površja (Mihevc 2001).  Cvijić je izraz fluviokras za območja na karbonatnih kamninah, kjer prevladuje površinski odtokvode, uporabil že leta 1900 v razpravi o kraških poljih zahodne Bosne in Hercegovine, vendar ni podrobneje opredelil njegovega pomena (Roglić 1957, 114).Roglić ugotavlja, da fluviokras nastane zlasti na območjih prehoda med apnencem in dolomitomoziroma laporovcem zaradi povečane vsebnosti manj topnih snovi ter zaradi vplivov tektonike in podnebja. »… Pokrajine, ki imajo prehodni značaj ali kompleksno strukturo se, v povezavi z rečno denudacijo inkraškim pretakanjem, razvijajo vzporedno ene zraven druge in so močno razširjene. Označuje jih skupenfluvio-kraški proces, ki ga poudarja vpliv podnebnih sprememb na rečno ali kraško morfogenetsko komponento. Petrografska struktura in narava morfogenetskih procesov zahtevajo, da takšne zapletene pokrajine obravnavamo kot posebno kategorijo…« (Roglić 1960, 127), torej kot fluviokras. Opredeli ga takole: »… Prehodni tipi kamnin … so podvrženi površinskemu preperevanju … Za to prehodno površje ustreza izraz fluviokras, ker zaradi petrografske sestave hkrati potekata dva morfološka procesa … S tem bo odpadla neupravičena uporaba izraza fluviokras v pomenu predpostavljene časovno omejene izmenjave rečne erozije in kraških procesov, kar je po naših spoznanjih tudi mogoče …« (Roglić 1960, 119–120). Leta 1965 je Roglić objavil prvi kartografski prikaz razširjenosti fluvio-kraškega reliefa na Dinarskem krasu in temo obdelal še leta 1974.Kartografski prikaz razširjenosti fluiokrasa v Sloveniji je objavil Natek (1993, 29). Razlikuje nizki fluviokras s prevlado fluvio-denudacijskih površinskih oblik v relativno nižjih legah in visoki fluviokras dolomitnih hribovij. Habič (1989, 90) s hidrogeografskega vidika označi fluviokras posredno, saj v opredelitvi kraških območij po izvoru voda in načinu njihovega pretakanja razlikuje tudi območja, za katere je značilno menjavanje površinskega in podzemskega pretakanja.3 Temeljne značilnosti fluviokrasa Pomembna je ugotovitev, da je opredelitev fluviokrasa odvisna od merila opazovanja. Na njem prevladujejo rečne reliefne oblike, zato je relief blago valovit in dolinast. Večja vodna mreža je površinska, saj površinski odtok prevladuje nad podzemskim, denudacija in erozija pa sta pomembnejša geomorfna procesa od korozije. Stalnih manjših površinskih tokov pa ni, in prav po tem se fluviokras razlikuje od fluvio-denudacijskega reliefa. Redke in šibke izvire napaja plitva kraška voda(Bognar in sodelavci 1985; Gams in Natek 1981).Sprva je fluviokras označeval manj prepustna dolomitna območja, kasneje pa vsa območja karbonatnih kamnin brez značilnih kraških reliefnih oblik. K fluvio-kraškim reliefnim oblikam so šteli tudi slepe, zatrepne in suhe doline, doline z občasnim vodnim tokom, dolinaste uvale in kontaktna kraška polja, torej kontaktni kras, pa tudi relief na flišu (Bahun 1973). Roglić (1974, 17) kot značilnost fluviokrasa omenja vodoravne kraške jame. Kasneje so opis fluviokrasa omejili, saj so poleg vpliva kamninske zgradbe upoštevali tudi vpliv geomorfnih procesov na razvoj reliefa. Gams in Natek (1981, 23) sta relief na dolomitu označila kot predvsem fluvialni in omenjata nejasnosti pri uporabi izraza. Navajata, da še ni »… dokončnih kriterijev, po katerih se ločijo drobne fluvio-kraške oblike od kraških …«.4 Dolomitni kras Izraz fluviokras označuje neznačilni kraški relief, ki ga sooblikujejo fluvio-denudacijski in kraški procesi. Ti se dopolnjujejo in ustvarjajo značilne reliefne oblike. Razmerje med geomorfnimi procesi in reliefnimi oblikami je odvisno od značilnosti kamnin in površja. Kraški in rečni geomorfni proces delujeta sočasno (Roglić 1974, 15), hkrati pa med seboj tekmujeta, zato ne nastajajo mešane reliefne oblike (Šušteršič 1987).Razvoj površja je odvisen od vzpostavljanja dinamičnega ravnovesja in prilagajanja vsakokratnim geomorfnim razmeram, v našem primeru predvsem od razmerja med obema vrstama procesov. Ob daljši prevladi enega se bolj razvijajo reliefne oblike enega tipa, s spremembo geomorfnih razmer pa prevladajo druge. Habič (1978, 28) na primeru preučevanja kraških globeli na dinarskem krasu sklepa, da je na starejšem kraškem površju »… praviloma več različnih tipov kraških globeli in to ne glede na današnji višinski razpored teh predelov …«. Opazovanja kažejo, da v hladnejšem podnebju prevladuje fizikalno preperevanje, v današnjih, toplejših razmerah pa naj bi bila na dolomitnih območjih intenzivnost korozije verjetno večja od denudacije (Gams 2003).Šušteršič (1986) v modelu čistega krasa predpostavlja, da je kras samozadosten in odprt geomorfni sistem, v katerem delujejo značilni geomorfni procesi in nastajajo značilne reliefne oblike. Tako imenovane čiste kraške oblike nastajajo le v posebnih razmerah, ki so opisane v osmih pogojih logično in hierarhično urejenega sistema oblikovanja krasa. Prvemu pogoju zadoščajo skoraj vsi kopnigeomorfni sistemi, zadnjemu, najstrožjemu pa le tako imenovani čisti kras. Površje na dolomitu zaradi krušljivosti dolomita ne zadošča niti petemu pogoju iz Šušteršičevega modela (1986, 62), ki zahteva enakomerno in zvezno votlikavost kamnine. Zaradi fizikalnega preperevanja se njegova prepustnost zmanjšuje, zato so tudi na pretrtem dolomitu pogoste fluvio-denudacijskereliefne oblike, kar kaže na prevlado fluvio-denudacijskih geomorfnih procesov (Komac 2003). Na območjih razpokane kamnine so pogosti kraški pojavi (Čar 2001).Dolomitni relief so nekateri avtorji (Gabrovec in Hrvatin 1998, 80) opredelili kot kraški, drugi pakot fluvio-denudacijski (Natek 1987) z zveznim prehodom med podzemskim in površinskim odtekanja vode. Gams in Natek (1981, 12) sta glede na prevladujoče geomorfne procese ločila fluvio-denudacijski, fluvio-akumulacijski, fluvio-kraški in kraški genetski tip reliefa. V temelju gre za razlikovanje fluvio-denudacijskega in kraškega reliefa s prehodnimi oblikami.5 Primernost rabe izraza fluviokras Slabosti izraza fluviokras se je zavedal že Roglić (1960, 119–120). Raba izraza je namreč neumestna, kadar označuje površje, ki naj bi ga oblikovali fluvio-kraški procesi. Ker jih v pokrajini ni, pojmafluvio-kraški geomorfni sistem funkcijsko ne moremo opredeliti, lahko pa na podlagi morfoloških značilnosti do določene mere sklepamo na prevladujoče procese. Možna je le morfološka opredelitev, saj je v določenih razmerah od vsakokratnega delovanja geomorfnega sistema odvisno, ali relief oblikujejo kraški ali fluvio-denudacijski geomorfni procesi. Zaradi stopenjskega razvoja geomorfnega sistema lahko hkrati obstajajo prvine fluvio-denudacijskega in kraškega sistema ter prehodne, mešane reliefne oblike. Fluvio-kraška območja lahko morfološko točneje opredelimo glede na stopnjo izraženosti posameznega geomorfnega sistema, za kar bi bila primerna raba besednih zvez rečni kraški relief oziroma kraški rečni relief. Prvi izraz označuje kraški relief, ki so ga preoblikovali fluvialni (fluvio-denudacijski) procesi, saj pridevnik rečni natančneje opredeljuje značilnosti, stopnjo preoblikovanosti kraškegareliefa. Druga besedna zveza pa označuje rečni oziroma fluvio-denudacijski relief, ki so ga preoblikovali kraški procesi, saj pridevnik kraški natančneje opredeljuje značilnosti rečnega reliefa. Izraza rečno-kraški in kraško-rečni relief se med seboj ne razlikujeta, saj vezaj nadomešča veznik šin’.Na kraškem površju prevladujejo kraški geomorfni procesi in oblike, na rečnem površju pa fluvio-denudacijski geomorfni procesi in oblike. Oba geomorfna sistema sta na dolomitu redka. Pogostejša sta prehodna geomorfna sistema, in sicer rečni kraški in kraški rečni geomorfni sistem. Na rečnem kraškem ali fluvialnem kraškem površju prevladujejo kraški geomorfni procesi in oblike, fluvio-denudacijski geomorfni procesi in oblike pa so manj izraziti. Na kraškem rečnem ali kraškem fluvialnempovršju prevladujejo fluvio-denudacijski geomorfni procesi in oblike, kraški geomorfni procesi in oblike pa so manj izraziti. S tema dvema kategorijama se izognemo opisom genetskih prehodnih stanj, kijih v naravi ni. 6 Sklep Za dolomitni relief je značilna morfološka prehodnost med kraškim in rečnim geomorfnim sistemom, ki je posledica sedimentacijskih, litoloških, strukturnih in procesnih razlik med kamninama. Za opis prehodnih območij sta se uveljavila izraza fluvio-kraško površje in fluviokras, ki pa sta z genetskega vidika neprimerna predvsem zaradi dveh razlogov:• uvajata mešani sistem med kraškim in fluvialnim geomorfnim sistemom, ki sta si v geomorfološkemsmislu nasprotna in tekmujeta za prevlado,• predpostavljata obstoj fluvio-kraških geomorfnih procesov, ki pa jih v naravi ni, ampak gre le za sočasno, zaporedno ali menjajoče se delovanja kraških in rečnih geomorfnih procesov.To pomeni, da je smiselno govoriti le o rečnem kraškem reliefu, torej kraškem dolomitnem reliefu, ki so ga preoblikovali fluvio-denudacijskimi procesi, ali kraškem rečnem reliefu, torej reliefu, ki so ga preoblikovali kraški procesi. Ker sta kraškost dolomita v primerjavi z apnencem in njegova rečnost v primerjavi z manj prepustnimi kamninami le redko izraženi v polni meri, je deloma upravičena tudi raba izrazov dolomitno kraško površje in dolomitno fluvio-denudacijsko površje.
