Kras je tip zemeljskega površja, ki je dobil ime po pokrajini Kras v zaledju Tržaškega zaliva. Vezan je na vodotopne kamnine, v katerih lahko nastanejo jame. Zaradi značilnega delovanja se na krasu oblikujejo značilen relief in vodni pojavi.  Vedo, ki se ukvarja s proučevanjem krasa, imenujemo krasoslovje. K njenemu razvoju je bistveno pripomogel prav slovenski del dinarskega krasa. Kljub temu da bo kmalu 200 let, odkar je bil kras definiran kot poseben pojav oziroma poseben tip Zemljinega površja, pa definicija krasa ni enotna in verjetno nikdar ne bo. Avtorji se sicer strinjajo, da je kras del Zemljinega površja, na katerem se oblike razvijajo predvsem z raztapljanjem kamnine oziroma korozijo.  Slovenska kraška terminologija kras opredeljuje kot ozemlje, kjer zaradi razpoklinske prepustnosti kamnine prevladuje podzemeljsko pretakanje vode in učinkovito kemično raztapljanje kamnin in kjer so razvite značilne površinske in podzemeljske oblike (Gams in drugi, 1973). To je zelo splošna definicija, ki ne drži popolnoma. Razpoklinska prepustnost ni predpogoj za podzemeljsko pretakanje vode, saj poznamo tudi medzrnske vodonosnike v konglomeratih in peščenjakih, iz katerih se lahko razvijejo jame. Prav tako razpoklinska prepustnost, če ni zvezna, ne omogoča razvoja jam. Tudi sam podzemni odtok vod ne definira krasa, saj se na kraškem površju izjemoma pojavljajo občasni ali stalni vodni tokovi. Hkrati je odsotnost površinske rečne mreže značilna tudi za druge geomorfne sisteme, zlasti v sušnih podnebnih okoljih.  Pomemben proces na krasu je raztapljanje, saj ima pomembnejšo vlogo kot v drugih geomorfnih sistemih. Raztapljanje kamnin in izločanje mineralov iz raztopine ni omejeno le na kraške kamnine, ampak poteka na vseh kamninah, zato sami procesi kemičnega raztapljanja in izločanja mineralov iz raztopine krasa ne definirajo. V fluvialnem geomorfnem sistemu manjši površinski tokovi oblikujejo erozijske jarke. Združujejo se v reke, ki oblikujejo doline z vmesnimi grebeni. Takšen centripetalni odtočni sistem površinskih voda je popolnoma zabrisan na krasu. Na krasu se oblikujejo manjše zaprte kotanje različnih dimenzij, kjer je odtok vode vezan na podzemlje. Kljub temu da zaprte kotanje na krasu prevladujejo, te ne definirajo krasa, saj jih na nekaterih kraških območjih ni. Zaprte kotanje pa se pojavljajo tudi kot rezultat tektonike in v omejenem obsegu na ledeniškem, eolskem in drugih geomorfnih sistemih.  S pretakanjem vode skozi kamnino se širijo razpoke in nastajajo jame. Jame v krasu so veliko večje, prostornejše in pestrejše od jam v drugih geomorfnih sistemih. Dejstvo pa je, da na nekaterih kraških območjih ne poznamo jam ali pa so jamski sistemi neizraziti. Jame pa so pomembne geomorfne oblike tudi v nekaterih nekraških geomorfnih sistemih, npr. ledeniških in vulkanskih. Torej tudi pojavljanje jam ne opredeljuje krasa. Zaradi pestrosti Zemljinega površja in procesov, ki se na njem odvijajo in prepletajo, je nemogoče postaviti ozke definicije kateregakoli geomorfnega sistema. Različne vrste procesov lahko oblikujejo podobne površinske oblike v različnih geomorfnih sistemih. Hkrati pa noben proces ni vezan izključno na en geomorfni sistem. Tako se postavlja vprašanje, kaj je pravzaprav kras oziroma kako ga definirati. Avtorje, ki so se ukvarjali z definicijami krasa, bi lahko v grobem razdelili na minimalistične in maksimalistične. Prvi so bolj tradicionalni in kras opredeljujejo ožje, predvsem s prisotnostjo karbonatni kamnin, drugi pa menijo, da je kras vse oziroma povsod, kjer je vsaj nekaj ustreznih oblik in pojavov, ki jih lahko imenujemo kraški, in kjer je prisotna korozija, ne glede na to, za kakšne kamnine gre.  Glede na to, da je slovenski Kras tista pokrajina, od koder v mednarodni strokovni terminologiji izvirata tako pojem kot ime kras, da je dinarski del slovenskega krasa tisto ozemlje, kjer so bile opravljene prve pomembne raziskave, torej od tod izvira tudi veda krasoslovje, in glede na to, da je dinarski kras sploh tisti, kjer se je dokončno utrdil pojem krasa in od koder izvira cela vrsta krasoslovnih terminov, sprejetih v mednarodno terminologijo, je samoumevno, da je pri nas najbolj uveljavljena ožja definicija krasa. Ker je kras težko definirati po načinu pretakanja vode, značilnih oblikah ali prevladujočih procesih, ga lahko najbolje opredelimo z značilnim delovanjem. Tako lahko rečemo, da je neko območje kraško oziroma da je zakraselo, kadar deluje odnašanje snovi v raztopini in vertikalni odtok padavinskih voda ter je akumulacija raztopljenega materiala zanemarljiva.  Za odnašanje snovi v raztopini mora biti kamnina, na kateri se kras razvije, topna, raztapljanje pa mora biti najpomembnejši proces, čeprav lahko hkrati delujejo tudi drugi načini premeščanja snovi. Padavinska voda na krasu mora odtekati vertikalno v razširjene razpoke oziroma jame, ki so nastale z raztapljanjem. To ne pomeni, da se na delovanje krasa izključuje občasne ali celo stalne površinske tokove ali jezera na delih površja, ki segajo pod gladino podzemne vode. Akumulacija materiala v velikem obsegu je značilna za vse geomorfne sisteme, razen kraškega. Ker prevladuje odnašanje snovi v raztopini, se ne akumulirajo mehanski sedimenti v izdatnih količinah, pač pa se v omejenem obsegu iz raztopine izloča sediment ? v jamah kot siga, v površinskih tokovih pa lehnjak.  Od samih začetkov krasoslovnih raziskav so se pojavljali poskusi delitve različnih vrst krasa na posamezne tipe, saj so bile že zelo zgodaj opažene razlike med dinarskim krasom in drugimi kraškimi območji. Cvijić (1925) je v svojih delih kras delil na holokras (nem. holokarst), merokras (nem. merokarst) in prehodni kras. Holokras je popolni kras, ki ima razvite vse tipične kraške oblike, vključno s kraškimi polji. Nekateri ga imenujejo tudi dinarski tip krasa. Merokras je nepopolni kras, ki se deli na podtipe: kras v kredi v južni Angliji in severni Franciji, moravski kras, kras v Belgiji itd. Nekatere novejše tipologije po analogiji delijo kras na nižji in valovit srednjeevropski ter bolje razvit sredozemski kras (Maksimovič, 1960).  Kasnejše tipologije so kras delile glede na petrografske značilnosti. Med najbolj proučevane krase v nekarbonatnih kamninah sodijo solni kras, kredni kras, anhidritni kras in sadreni kras (Gvozdiecky, 1965; Gams, 2004). V teh kamninah je zaradi večje topnosti tudi večja dinamika oblikovanja kraških vodonosnikov in površinskih kraških oblik. Kras nastaja tudi v delno sprijetih karbonatih klastih, kot so peski, prodi in grušči, kjer voda navadno raztaplja le karbonatno vezivo med netopnimi zrni. Ta tip krasa imenujemo klastokras. Dokler ni bilo ugotovljeno, da so v topli klimi ali posebnih pogojih topne tudi druge kamnine, ki so veljale za netopne, so kras v silikatih in vulkanskih kamninah imenovali psevdokras ali nepravi kras. Psevdokraške imenujemo tudi vse oblike, ki so morfološko enake ali podobne kraškim oblikam, a ne nastajajo neposredno ali posredno z raztapljanjem kamnine.  Nekateri avtorji kras tipizirajo na podlagi podnebnih pogojev, saj naj bi se določen tip krasa lahko razvijal le v specifičnih podnebnih okoljih (Lehmann, 1936; Jenko, 1959; Sweeting, 1972). Tako obstaja cela vrsta klimatskih tipov krasa, kot so polarni kras, periglacialni kras, visokogorski kras, sredozemski kras, srednjeevropski kras, puščavski kras, humidni tropski kras itd. Nekatere kraške oblike se lahko ohranijo kot posledica preteklih klimatskih obdobij. V tem primeru govorimo o reliktnem ali fosilnem krasu (Panoš, 1965). V hladnejših območjih, ki so pod vplivom permafrosta, nastaja površje, ki je podobno razčlenjeno kot na krasu. Nastanek tega površja, ki ga imenujemo termokras, ni vezan na kraške procese, ampak je rezultat neenakomernega taljenja permafrosta poleti in zmrzovanja pozimi (Koržnjev, 1967). Na kraške procese pa je vezan nastanek termalnega krasa, ki nastaja z delovanjem vrelcev tople vode.  Kraška literatura pogosto ločuje kras glede na pokritost s prstjo (Sawicki, 1909; Penck, 1924; Gvozdiecky, 1965). Za goli kras je značilno, da na površju prevladujejo skalni bloki, prst pa ga prekriva le mestoma, medtem ko je pokriti kras pretežno neskalnat. Vmesna oblika je polgoli kras. Tip krasa, ki je opredeljen kot prikriti kras, je prekrit z neprepustno kamnino ali naplavino. Primeri prikritega krasa v Sloveniji so v Pivški kotlini, kjer se ob suši voda pretaka pod rečnimi naplavinami, in na območju Vipave, kjer kras prekriva eocenski fliš (Habič, 1989; Gams, 2004). Dele krasa, kjer na površju delujeta tako kraški kot fluvialni geomorfni sistem, Roglić (1959) imenuje fluviokras. Slovenska kraška terminologija (Gams in drugi, 1973) glede na obliko kamenja na površju ločuje grbinasti, čokasti in rebrasti kras. Kras lahko tipiziramo tudi na podlagi reliefa, in sicer na nižinski, gorski in visokogorski kras, na podlagi prevladujočih oblik na vrtačasti, škrapljasti in kopasti kras, na podlagi lege pa na obalni, kontaktni kras itd. (Gams, 2004). Ena najpomembnejših geomorfoloških in hidroloških tipizacij krasa, ki opredeljuje delovanje krasa oziroma kraškega vodonosnika, je delitev glede na globino. Osnova te tipizacije je globina, do katere sega vertikalno prenikanje padavinske vode oziroma vertikalna razdalja med površjem in gladino podzemne vode. Na podlagi te tipizacije delimo kras na globoki in plitvi kras. Med plitvi kras se uvršča kraško območje, na katerem dna večjih kotanj segajo do neprepustne kamnine ali do gladine podzemne vode; če je globina vertikalnega prenikanja večja, govorimo o globokem krasu (Gams, 2004).  Popolna tipizacija krasa ne obstaja, saj nobeno kraško površje ni rezultat le enega prevladujočega procesa. Najpogostejši tipi krasa poleg holokrasa, ki se pojavljajo v literaturi, so opredeljeni na osnovi prevladujočih morfogenetskih procesov in podnebnih dejavnikov: fluviokras, tropski in aridni kras ter glaciokras. Cvijić v svojih kasnejših delih (1923, 1924) tipizira kras in med drugimi tipi opredeli tudi pojem holokrasa. Holokras oziroma pravi kras je po njegovi definiciji najbolj popolno razvit kras, in sicer tako z vidika površinskih oblik kot z vidika razvitosti kraške hidrologije. Razvit je v čistih in masivnih apnencih, ki so pretrti z vertikalnimi razpokami. Obseg pojavljanja neprepustnih kamnin na območju holokrasa je zanemarljiv. V celotnem kraškem masivu, od najvišjih vrhov do morebitne neprepustne podlage, deluje kraška hidrologija. Razvit je tudi pod nivojem morja. Odsotnost površinskih vodnih tokov omogoča nastanek tipično kraškega površja z vsemi značilnimi kraškimi oblikami. Poleg tega so za holokras značilna tudi kraška polja. Cvijić (1923) meni, da je najbolj popolno razvit primer holokrasa prav dinarski kras, pojavlja pa se tudi na Peloponezu, v delih Male Azije in na Jamajki. Izraz fluviokras je v mednarodno krasoslovno terminologijo vpeljal Roglić (1959). Z njim je nadomestil starejši enakovredni izraz polkras, ki ga je vpeljal Grund (1914), in Cvijićev (1924) izraz merokras. Definiral ga je na podlagi ugotovitev, da na površju lahko delujeta tako kraški kot fluvialni geomorfni sistem. Fluviokras tuja literatura opredeljuje kot površje na karbonatnih kamninah, kjer so prevladujoče oblike na površju doline, ki so jih oblikovale površinske reke (Sweeting, 1972), torej je oblikovan pod vplivom kombiniranega delovanja fluvialnih in kraških procesov. Gunn (2004) navaja, da se fluviokras na kraških kamninah pojavlja ob dveh različnih pogojih: če je kraško površje v mladi fazi razvoja in je hidravlični gradient majhen, v kras ne odtekajo vse površinske vode, ampak delno ostanejo na površju. Fluviokras se pojavlja tudi v primeru sušne klime z občasnimi močnimi nalivi. Na teh območjih nastane rečna mreža, ki ob močnejših padavinah vodo odvaja površinsko. Hkrati pa je na območju razvit kraški geomorfni sistem, ki manjše količine padavinskih voda odvaja v podzemlje.  Roglić (1959) je opredelil tudi, da se fluviokras pojavlja na nečistih ali tankoplastovitih apnencih ter na apnenčastih laporjih in dolomitih. Te kamnine so podvržene mehanskemu preperevanju na površju ter posledično površinskemu spiranju in akumulaciji materiala v nižjih delih. Na fluviokraškem površju prevladujejo manjši potoki, ki odtekajo v kotanje. Torej je fluviokraško površje prehodna oblika kraškega reliefa, kjer prevladuje mehanski odtok materiala in se površje mestoma preoblikuje fluvialno. Njegovo pojavljanje je pogojeno z litologijo in s tem posredno tudi s klimo. Hladna pleistocenska klima je bila ugodnejša za mehansko preperevanje površja in površinsko spiranje, zato so bili elementi fluvialne erozije poudarjeni. Fluviokrasa pa nikakor ne smemo zamenjevati s plitvim krasom, kjer se pojavljajo kanjoni in jezera s stalno ali občasno vodo, saj površje plitvega krasa deluje popolnoma kraško: prevladuje raztapljanje površja, erozija in akumulacija mehanskega materiala sta pri oblikovanju površja prisotni, a ne prevladujoči.  Med proučevanjem krasa na Javi je Lehmann (1936) ugotovil povezavo med stožčastim krasom in vlažno tropsko klimo. Njegova proučevanja so podkrepila prizadevanja geomorfologov, da bi povezali nastanek oblik s klimo. Identificirani so bili tipi reliefa v različnih klimatskih conah in nastale so številne karte morfoklimatskih regij. Napisane so bile mnoge primerjave kraških območij, od tropskih do polarnih predelov, in tak morfoklimatski pristop je bil bistvo geomorfološkega proučevanja v štiridesetih letih 20. stoletja. Kasnejše raziskave so pokazale, da imata litologija in tektonika veliko večji pomen pri razvoju reliefa, kot so domnevali klimatski geomorfologi. Hkrati pa klimatska geomorfologija ni zmogla pojasniti morfogenetskih dejavnikov, ki povzročajo oblikovanje tipičnih površij v različnih klimatskih okoljih. Kljub temu da klimatski pristop v geomorfologiji ni več aktualen, ne moremo zavreči vpliva klime na oblikovanje reliefa. V geomorfologiji je splošno sprejeto, da se podobna geomorfna okolja oblikujejo v primerljivih klimatskih okoljih (Ford, Williams, 2007). Oblikovanje tropskega krasa je vezano na enake procese kot pri oblikovanju drugih tipov krasa. Najpomembnejše razlike pri oblikovanju krasa v tropskih geografskih širinah so intenzivna evapotranspiracija in zanemarljivo mehansko preperevanje, pri čemer je mišljena predvsem odsotnost zmrzalnega preperevanja. Intenzivnost oziroma neenakomerna razporeditev padavin omogoča površinsko spiranje in celo pogosto vrezovanje erozijskih jarkov, saj vsa voda ob nalivih ne uspe odteči vertikalno v kras. Velika intenziteta evapotranspiracije pa povzroča večjo dinamiko izločanja kalcijevega karbonata na površju, kar med drugim povzroča cementacijo pobočij, zaradi česar so pobočja v tropskem krasu strmejša. Manjši iznosi mehanskega preperevanja prav tako zavirajo pobočne procese in s tem omogočajo večje naklone pobočij. Kljub temu da je površje tropskega krasa z značilnimi oblikami eno najbolj prepoznavnih površij na svetu, se v tropskem krasu pojavljajo tudi kraška površja, ki so skoraj enaka tistim v zmerno toplem pasu, zelo redko pa so značilne oblike tropskega krasa prisotne v zmerno topli klimi. Najbolj značilna razlika med krasom v zmerno toplem in tropskem klimatskem okolju je v topografskih značilnostih, saj so si na prvi pogled inverzne. Tako so za kras v zmerno toplem pasu značilne okrogle kotanje, za kras v tropskem pasu pa kotanje nepravilnih, v tlorisu zvezdastih oblik. V tropskem pasu so kraške vzpetine v tlorisu okrogle, v zmerno toplem pasu pa so te nepravilnih oblik. Podobno je s kraškimi ravniki, saj so v zmerno toplem pasu prekriti s kotanjami in redkimi vzpetinami, v tropskem pasu pa prevladujejo vzpetine, pogostnost pojavljanja kotanj pa je insignifikantna.  Obstaja cela vrsta tipizacij tropskega krasa. Najpogosteje se ga deli na stožčastega in stolpastega. To ne pomeni, da so vsa kraška površja v tropskem pasu stožčastega ali stolpastega tipa, ampak da ta dva tipa prevladujeta (Sweeting, 1972). Za stožčasti kras so značilni številni stožčasti griči, ki so oblikovani drug ob drugem (Lehmann, 1936). Pojavljajo se na območju Velikih in Malih Antilov, v Srednji Ameriki, na Javi, v Novi Gvineji, na Malajskem polotoku in v drugih delih Jugovzhodne Azije. Stožci so visoki do 150 metrov in imajo premer do enega kilometra. Pobočja vzpetin so stenasta, delno prekrita z melišči. Med stožci so kotanje, ki so v tlorisu zvezdastih oblik in jih imenujemo cockpiti. Ime cockpit izhaja z Jamajke, saj naj bi bile kotanje podobne arenam za petelinje boje (območje stožčastega krasa v severnem in osrednjem delu Jamajke se imenuje Cockpit Country). Morfogenetski vzroki za pojavljanje zvezdastih kotanj med stožci niso bili dokončno pojasnjeni. Obstaja mnogo teorij o njihovem nastanku, od tektonskih preddispozicij, lokalno pospešene korozije do teorij o preoblikovanosti predkraške rečne mreže (cit. Sweeting, 1972). Intenzivne padavine v tropskem pasu pa povzročajo občasni površinski vodni odtok ter posledično spiranje in oblikovanje erozijskih jarkov. Prav zato so cockpiti zvezdastih oblik, saj voda občasno površinsko odteka v smeri ponorov v dneh kotanj (Williams, 1969). Stožčasti kras je omejen tudi s temperaturnimi razmerami v tropskem pasu, saj se v višjih nadmorskih višinah tropskega krasa ne pojavlja več; pojavljati se začne kras z okroglimi kotanjami, kakršen je značilen za zmerno topli pas (Verstappen, 1964; Jennings, Bik, 1962; Williams, 1969).  Stolpasti kras je drugi najpogostejši tip tropskega krasa. Gradijo ga strme vzpetine, ki se pojavljajo posamično ali v skupinah. Okoli vzpetin je uravnava, najpogosteje prekrita z rečnimi nanosi, močvirnata ali pa jo celo zaliva morje, kot je značilno za zaliv Ha Long v Vietnamu. Pobočja stolpov so strma in stenasta z višinami do 300 metrov. Strma pobočja stolpov, ki so lahko tudi popolnoma vertikalna ali celo previsna, nastanejo zaradi bočne korozije, ki je prisotna v njihovem podnožju na višini talne vode. Pobočni material se v njihovem podnožju popolnoma raztopi, če se spodjedanje pod stolpi zaključi, pa se akumulirajo podorni bloki in melišča. Zaradi podobnosti s stožčastim krasom stolpasti kras nekateri avtorji opredeljujejo kot stožčasti kras, ki se je razvil v posebnih hidroloških pogojih (Verstappen, 1964). Kras je prisoten tudi v aridnih in semiaridnih okoljih. Kljub majhni količini padavin so kraški procesi enaki kot drugod. Prst v teh okoljih je zelo tanka ali pa je ni, kar po eni strani omogoča hitrejši odtok padavinskih vod, po drugi strani pa je zaradi majhnih količin biomase prisotna manjša količina ogljikovega dioksida. Na površju aridnega in semiaridnega krasa ne najdemo vrtač ali drugih kraških kotanj. Redko so prisotne udornice. Škrapelj, ki bi nastale zaradi korozije kamninskih blokov ni, na izpostavljenih kamninskih blokih pa se lahko pojavljajo žlebiči. Glavna značilnost aridnega in semiaridnega krasa je majhna količina padavin, ki so razporejene neenakomerno v obliki močnih in kratkotrajnih nalivov. Prav takšna razporeditev padavin pa povzroča oblikovanje povodnji, zlasti na neravnih kraških površjih. Zaradi občasnih površinskih tokov deluje površje aridnega krasa veliko bolj fluvialno kot kraško, saj je prepredeno s suhimi dolinami in erozijskimi jarki. Na aridnem in semiaridnem krasu se pojavljajo večji jamski sistemi, ki so delno aktivni ali pa popolnoma neaktivni.  Odsotnost padavin in manjša količina ogljikovega dioksida v aridnih in semiaridnih okoljih zavirata kraške procese. Zato je težko opredeliti, ali so ta kraška okolja nastala izključno ob občasnih padavinskih dogodkih ali pa so rezultat preteklih, bolj humidnih klimatskih pogojev, ko razvoj krasa ni bil klimatsko zavrt (Jennings, 1985). Danes je okoli 10 odstotkov kopnega prekritega z ledeniki. Ob viških kvartarnih poledenitev je bil obseg poledenelih območij večji za okoli 30 odstotkov. Kraška območja, ki so vezana na poledenela območja ali pa se nahajajo na območjih, ki so bila ledeniško preoblikovana, imenujemo glaciokraška območja. Na teh območjih je ledeniška erozija popolnoma preoblikovala predledeniško površje. Tako so bile v celoti erodirane manjše kraške oblike, vzpetine in ves vrhnji del kraškega masiva. Globlje kraške oblike, kot so večje kotanje in izpostavljene jame, je popolnoma ali delno zapolnil ledeniški material. Pod ledeniki, predvsem v primeru gorske poledenitve, so se ob točkastih odtokih podledeniških tokov oblikovale večje jame, najpogosteje brezna. Tudi obledeniški tokovi so na stiku ledenika z ledeniško dolino oblikovali številne odtočne jame. Poglabljanje ledeniških dolin je povzročilo, da se številni kraški izviri nahajajo nad dnom dolin, saj se jame v njihovem zaledju še niso uspele prilagoditi novim hidrološkim razmeram.  Oblike, ki se nahajajo na glaciokraškem površju, so lahko ledeniškega ali poledeniškega, torej kraškega nastanka. Tako so poleg jam, ki so nastale s točkastim vtekanjem vode v kras, prisotni tudi sledovi erozije in korozije podledeniških vodnih tokov, najpogosteje v obliki linijskih znižanj v površju. Oblikovale so se tudi večje ravne površine na živoskalni podlagi, ki jo je obrusil ledenik; imenujemo jih lašti. Večje kotanje v območjih poledenitve, ki najverjetneje nastanejo s točkastim odtekanjem podledeniških tokov v njihovih dneh, imenujemo konte. Po umiku ledenikov je bilo golo skalno površje izpostavljeno raztapljanju zaradi padavinskih vod. Oblikovale so se številne škraplje in kotliči. Na območjih ledeniških akumulacij pa se oblikujejo sufozijske vrtače, kjer material odteka v spodaj ležeče votline.  Prva znana oblika besede kras je latinizirana oblika Carsus, iz katerega se je razvila današnja italijanska beseda Carso. Nemška oblika Karst je prevzeta iz italijanske. Ista beseda je bila prevzeta v praslovensko v obliki Kars, kar je najkasneje v začetku 9. stoletja zaradi zamenjave vrstnega reda glasov kars postalo kras (Kranjc, 1994; Kranjc in drugi, 2002). Po nekaterih virih, ki temeljijo le na domnevah, naj bi bila beseda kras veliko starejša. Izhajala naj bi iz ilirsko-venetske besede za kamen »karuan«, ki pomeni kamnit oziroma skalnat, ali predindoevropske besede »kar(r)a«, ki pomeni skala oziroma kamen (Bezlaj, 1961; Kranjc in drugi, 2002; Gams, 2004). Beseda kras ima v slovenskem jeziku tri pomene. Pisana z veliko začetnico (Kras) pomeni pokrajino med Tržaškim zalivom, Soško ravnino oziroma Goriškim poljem, Vipavsko dolino in Brkini. To je okoli 700 kvadratnih kilometrov velika planotasta pokrajina na nadmorski višini od 200 do 500 metrov. Pokrajinsko je dobro ločena od preostalih enot v sosedstvu. Kras v zadnjem času v strokovni literaturi imenujejo tudi matični Kras.  Kot občno ime (kras) pomeni v ljudskem jeziku kamnito ozemlje, kar naj bi bilo v skladu s predindoevropsko osnovo. Badjura v Ljudski terminologiji (1953, 67) navaja »Kras, na Krasu, kamnito pusto tlo, prostor, manj pridna ravnica, paša, planja, iz katere mole krašnje, kočniki «. SSKJ pod geslom kras navaja »svet z značilnimi oblikami, nastalimi zaradi mehanskega in kemičnega delovanja vode v apnencu«. Kras kot naselbinsko in ledinsko ime je najpogostejše na robu dinarskega ali osamelega krasa, kjer se pogosteje menjavata goli in pokriti kras. Občno ime kras v strokovni literaturi, zlasti v geomorfologiji, pomeni določeno lastnost ozemlja. Namesto njega uporabljajo tudi izraze kraški teren, kraški relief, kraško površje ali celo kraški geomorfni sistem (Gams, 2004).  Strokovni izraz kras ni povzet po ljudskem občnem poimenovanju, temveč po pokrajini Kras. Obstaja več razlogov, zakaj je prav slovenski Kras postal sinonim za strokovni izraz, in ne katero drugo kraško območje v Evropi, predvsem v Dinarskem gorstvu, kjer so kraški pojavi veliko bolj razviti in nenavadni. Predvsem je pomembna njegova geografska lega in geopolitični položaj v času razvoja krasoslovja med šestnajstim in devetnajstim stoletjem. Južni deli Balkanskega polotoka so bili del Otomanskega cesarstva, mejne regije, predvsem deli Dinarskega gorstva, pa v tistem času niso veljali za varne. Istra in del krasa sta bila v tistem času del Habsburške monarhije, Trst pa je bil od leta 1719, ko je dobil status svobodnega pristanišča, pomembno pristanišče in trgovsko središče. Z geografskega stališča pa je kras takratne Kranjske predstavljal najnižji prehod med Srednjo Evropo in Panonsko kotlino v smeri Jadrana. Tako je pokrajina v zaledju Trsta naredila poseben vtis na popotnike tistega časa in postala sinonim za golo, skalnato površje (Kranjc, 1994).  Besedo kras poleg Slovencev v strokovni literaturi uporabljajo še čehi, Slovaki, Poljaki in geografi v Srbiji. Italijani uporabljajo besedo Carso oziroma carso. V nemškem, angleškem, francoskem, španskem, portugalskem, romunskem, kitajskem, ruskem, bolgarskem in srbskem jeziku se uporablja beseda karst. Hrvati, ki so nekoč uporabljali besede karst, kras in krš, od srede 20. stoletja uporabljajo le še besedo krš. V mednarodno strokovno terminologijo je bila sprejeta nemška oblika besede, karst. Kras oziroma v nemški obliki Karst je edina slovenska beseda, ki je prešla jezikovne meje in je postala mednarodni strokovni izraz, ki opredeljuje tip zemeljskega površja oziroma geomorfnega sistema. Iz te besede izvira tudi ime krasoslovje ? znanstvena panoga, ki proučuje kras in združuje fizično speleologijo, biospeleologijo, geografijo krasa ipd. Ime vede, ki ima enak izvor, se pojavlja tudi v nemščini (Karstkunde), ruščini (karstovedenie), francoščini (karstologie) in italijanščini (karstologia) (Gams, 2004).  Mnoge arheološke najdbe iz jam po vsem svetu nam pričajo, da so jame že od predzgodovine dalje ljudem služile kot skrivališča, zatočišča, bivališča, shrambe in svetišča. V starem veku so bila območja starih civilizacij v Sredozemlju obkrožena s krasom. Najstarejši zapisi so o jamah Iskender-i-Birkilin na izviru reke Tigris v Kurdistanu. Leta 1100 pr. n. š. jih je obiskal asirski kralj Tiglat Pileser, o čemer pričajo ohranjeni klinopisi. Napisi ob jami dokazujejo, da je okoli 250 let kasneje te jame obiskal kralj Shalmaneser III. Pet stoletij kasneje pa je ob teh jamah bivakirala vojska Aleksandra velikega, in jame so takrat dobile ime prav po njem, saj je Aleksander Veliki na Bližnjem vzhodu znan kot Iskender (Halliday, 2004). Tudi grška antična mitologija ima mnogo elementov, vezanih na jame. Tako je Zevs otroštvo preživel v jami na gori Idi. Vsaj pri dveh turističnih jamah na Kreti in eni na Naksosu trdijo, da naj bi bile rojstni kraj Zevsa. Hermes je svojo živino pred Apolonom skril v jamo, Odisej je s kiklopom Polifemom krvavo obračunal v jami, reka Stiks teče iz tostranstva v jamo, kjer je Had itd. Obstajajo mnogi viri, kje naj bi se nahajala legendarna reka Stiks. Po nekaterih virih naj bi bila v Cirenajki, vzhodno od Bengazija v Libiji (Halliday, 2004). Po mnenju arheologa Freliha (1998) bi lahko predgrškemu opisu podzemlja Hada, v katerem se omenjajo jame, ki imajo nad vhodom strme stene in podzemeljske reke, ustrezale že v paleolitiku poseljene Škocjanske jame.  Kras oziroma pojave, ki jih danes imenujemo kraški, omenjajo že grški in rimski antični avtorji. O podzemni vodi in njeni povezavi z morjem pišejo Homer, Tales iz Mileta, Anaksagora, Platon, Aristotel, Lukrecij in Seneka. Najstarejši zapis o izvirih Timave je Psevdoskilaksov periplos iz 4. stoletja pr. n. š. Posidonij iz Apameje omenja izvire Timave v povezavi s Škocjanskimi jamami (130-50 pr. n. š.): »Reka Timava priteka z gora, pada v brezno in potem, ko preteče pod zemljo okoli 130 stadijev, izvira ob morju« (Kranjc, 2010). Vergil omenja Timavo v svojem znanem epu Eneidi, ko opisuje vračanje vojščakov iz Troje in njihovo potovanje ob »ilirski« obali Jadrana proti zahodu (Gams, 2004): V srednjem veku so nekateri kraški pojavi omenjeni v raznih dokumentih. Znan je opis bizantinskega cesarja Konstantina VII. Porfirogeneta, kjer v opisu bizantinskega cesarstva z naslovom De Administrando Imperio omenja več kraških pojavov, reko Buno, Plivo, Imotsko in Krbavsko polje itd. (Kranjc, 2010). Šele v šestnajstem stoletju se je povečalo zanimanje za kras. Leta 1531 je ljubljanski pravnik Benedikt Kuripečič objavil dnevnik s svojih potovanj po Balkanskem polotoku, kjer je bil tolmač avstrijske diplomatske misije, poslane k turškemu sultanu Sulejmanu I. V delu omenja nekaj kraških izvirov (Kranjc, 2008). Enakega pomena je Leonbergerjeva dolga pesnitev o Cerkniškem jezeru. Posebnosti Cerkniškega jezera so opevali tudi Dante in Nikodemus Frischelin. Jezero omenja Filip Cluever v knjigi Germania antiqua, v kateri trdi, da izviri iz zemlje prinašajo žive race (Gams, 2004).  V tistem času je filozof iz Dubrovnika Nikola Gučetić objavil razpravo o vetru v jami Vjetrenici na Popovem polju in kapnikih v jami Šipun. Elvija čelebi (1611?1682) je kot vojak potoval vse življenje, tudi po Balkanskem polotoku, in v svojih dnevnikih opisal mnoge kraške pokrajine, vodne pojave, jame, opisoval pa je celo raztapljanje kamnin (Kranjc, 2008). Anastazij Kircher v knjigi Mundus Subterraneus iz leta 1665 povezuje delovanje kraškega podzemlja s plinom, dimom, ognjem in vodo, saj izhaja iz prastarega pojmovanja notranjosti zemlje (Gams, 2004). Kot dokaz za svoje teorije navaja Cerkniško jezero (Kranjc, 2010). Le deset let zatem je jezero večkrat obiskal in proučeval Janez Vajkard Valvasor. Delovanje jezera razložiti v duhu takratnega časa s pomočjo matematike in fizike. O delovanju jezera se ni strinjal s Kircherjem. Z objavo rezultatov leta 1687 je pridobil častno članstvo v Londonskem kraljevem društvu (Royal Society of London). Prvo objavo, s katero je pridobil častno članstvo v angleškem kraljevem društvu, je Valvasor povzel v svoji znameniti Slavi Vojvodine Kranjske (Die Ehre des Herzogthums Krain, 1689). V več poglavjih svojega dela opisuje kras, kraške pojave, ponore, izvire in svoje obiske jam. Med drugim je objavil tudi načrt Podpeške jame na Dobrem polju, ki je drugi natisnjeni načrt jame na svetu. Valvasorja bi lahko uvrstili v čas prehoda od starejšega, pretežno pravljičarskega razlaganja kraških pojavov v dobo realnega naravoslovja. Kljub njegovim dvojnim razlagam naravnih pojavov je nedvomen začetnik speleologije in posledično tudi krasoslovja, saj je opravil mnoge znanstvene poskuse o jamah in njihov potek tudi ustrezno zapisal. Njegov najpomembnejši prispevek pa je povezava jam in podzemnih tokov v celostni sistem kraške hidrologije. Prav zato ga lahko opredelimo kot prvega pravega speleologa (Shaw, 2004).  Že malo pred Valvasorjem se je prvega znanstvenega raziskovanja krasa in jam na območju južne Kitajske lotil Xu Xiake (1587-1641). Leta 1636 se je odpravil na štiriletno potovanje, da bi proučil geomorfološke in podzemske značilnosti krasa. Prvi je opisal tipe tropskega krasa ter se osredotočil na značilnosti in vzroke nastanka stolpastih vzpetin. V literaturo je vpeljal izraz fenglin (gozd vrhov), ki se v strokovni literaturi uporablja še danes. Podrobno je opisal tudi stožčaste vzpetine fengcong, ki se brez reda dvigujejo iz skupne osnove, vmes pa so nepravilne kotanje. Raziskoval je tudi poselitev na krasu, razlagal meteorološke in klimatske pojave ter predlagal nekaj metod terenskega raziskovanja. Kljub temu da je bil eden prvih raziskovalcev, ki je z znanstvenimi metodami proučeval kraško površje in podzemlje, ni imel vpliva na razvoj evropskega krasoslovja (Ravbar, 2002). Valvasorjevi opisi nenavadnega Cerkniškega jezera in kraških jam so vzpodbudili dunajski cesarski dvor, da je začel na naš kras pošiljati raziskovalce. Tako je cesar Franc I. poslal J. A. Nagla (1748), ki je o ogledanih kraških pojavih napisal poročilo z naslovom Opis naravnih redkosti, ki se nahajajo v vojvodini Kranjski in so bile raziskane po prevzvišenem ukazu rimskega kralja in cesarja Franca I. Nagel je opisal jamo Vilenico, kočevske jame, tri hudourne jame pri kraju Zgornja Krka, jame pri Vrhniki, Planinsko, Postojnsko, črno jamo, Predjamo in Sveto jamo pri Socerbu. Opisal je tudi poplavljanje Cerkniškega jezera in raziskave starosti kapnikov (Kranjc, 2010).  Velik dosežek pri opisu Cerkniškega jezera je dosegel Ljubljančan T. Gruber v delu Pisma hidrografske in fizikalne vsebine iz Kranjske Ignazu plemenitemu Bornu (1781). Gruber je zavrnil Valvasorjevo razlago z besedami: »čeprav bi utegnilo nastati iz višje ležečih jam, veliko Cerkniško jezero ni nič drugega kot poplavišče, za katerega je dovolj, da priteče več vode, kot jo lahko odteče. Za pritok in odtok ne potrebuje narava nobenega sifona ali natege.« Njegova misel »/z/aman bi bil trud s preračunavanjem padavin in odtoka, ker so kanali pod jezerom in ker del padavin porabi zemlja na gori, ki ni čisto gola« pove, da je razumel vpliv evapotranspiracije na specifični vodni odtok in da se je zavedal pretakanja vode v kanalih pod jezerom. Gruber je bil zagovornik tako imenovane udorne teorije. Trdil je, da jame in vrtače nastanejo z rušenjem jamskega stropovja. če bi v svojih delih navedel ustreznejša krasoslovna imena za oblike na kraškem površju, bi ga lahko šteli za začetnika modernega krasoslovja (Gams, 2004). Za pionirja modernega krasoslovja imamo Baltazarja Hacqueta. V njegovem času je pokrajinsko ime Kras prešlo v pojem kras, kar je razvidno iz njegovega dela Oryctographia Carniolica oder physikalische Erdbeschreibung des Herzogsthums Krain iz leta 1778, v katerem opisuje raziskovanje Istre in jo primerja s kamnito Arabijo: »Prebivalce te, v največji meri kamnite pokrajine, ki je povsem podobna pokrajinskemu videzu, kjer prebivajo čiči ali Pazinci, imenujemo Kraševce« (po Gams, 2004). Hacquet je s pomočjo solne kisline ugotavljal topnost apnencev in je zato lažje razumel kraško površje. Večkrat je prepotoval kras severnega Dinarskega gorstva in površinske oblike tolmačil kot posledico preperelosti in razpokanosti apnenca. S trditvami, da so pobočja Nanosa na južni strani strmejša zaradi večje preperelosti apnenca, ki je posledica izdatnejših padavin, in da v različnih podnebnih razmerah nastajajo različne kisline, je predhodnik klimatske geomorfologije, ki je v svetu prevladala šele po drugi svetovni vojni. Hacquet je začetnik korozijske teorije, saj je sklepal, da površinske oblike nastanejo zaradi različnega preperevanja apnencev (Gams, 2004). Korozijska teorija se je uveljavila šele več kot sto let po njem, zato je bil neupravičeno prezrt kot njen predhodnik (Gams, 2004; Kranjc, 2010). Za devetnajsto stoletje je značilen zelo hiter razvoj geoloških spoznanj in tudi krasoslovja. Dunaj je takrat bil pomembno znanstveno središče, zaradi bližine večjih kraških območij Evrope, predvsem dinarskega krasa, je postal najpomembnejše krasoslovno središče devetnajstega stoletja, od koder je izviral največji delež takratnih krasoslovnih idej.  Prva znana tiskana objava, ki utemeljuje oznako kras in razširja njen obseg prek meja Krasa in Kranjske, je iz vodnika po Postojnski jami avtorja F. Hohenwarta. V svojem vodniku iz leta 1830 navaja: »Kamniti pokrajinski kraški niz začenja v okrožju Vidma, se nadaljuje po dolini Pontebe in Železne doline proti morski obali pri Devinu in proti Postojni, potem pa se izgublja nad Trstom čez Reko prek vse Dalmacije, Dubrovnika, Albanije in dela Bosne proti Kefaloniji« (po Gams, 2004). Hohenwart je opisal kraško površje, ki je pokrito z lijakastimi, večjimi ali manjšimi doli, in s tem razširil pojem na območje, ki se razteza od Furlanske nižine do grških otokov (Kranjc, 2010). Sledili so opisi kraških območij tudi iz drugih delov. F. Simony, znan alpinist, je leta 1842 omenil kras na Dachsteinski planoti (Mais, 1997). Leta 1848 je geolog A. Morlot objavil geološko karto in besedilo o geoloških značilnostih Istre. V besedilu razpravlja o geomorfoloških oblikah, predvsem vrtačah (Kranjc, 2010). Morlot je primorski kras imenoval Spodnji kras, območje med Postojno in Vrhniko pa Gornji kras (Gams, 2004). Najpomembnejše speleološko delo sredine devetnajstega stoletja, ki opisuje kras na Kranjskem, je znamenita knjiga z naslovom Die Grotten und Hoehlen von Adelsberg, Lueg, Planina und Laas iz leta 1854 avtorja A. Schmidla. V svojem delu je prevzel Morlotovo razširitev imena kras do Vrhnike, v poznejšem Vodniku po Postojnski jami iz leta 1858 pa kras imenuje območje med Sočo, Trstom in Reko, celo Istro in Dalmacijo (Gams, 2004; Kranjc, 2010). Več avtorjev, med njimi predvsem G. Stache leta 1858 in J. Lorenz leta 1856, je v svojih delih širilo pojem krasa na širše območje dinarskega krasa. Redki evropski znanstveniki so proučevali dinarski kras onkraj avstrijskih meja. A. Boué je leta 1840 napisal La turquie d'Europe; observations sur la géographie, la géologie, l'histoire naturelle, njegova kasnejša dela pa opisujejo kras v Bosni (Kranjc, 2010). A. Boué je tudi avtor prve znanstvene razprave, napisane leta 1861, kjer se poimenovanje »kras« uporablja kot pojem, in ne več kot pokrajinsko ime. V svojem delu Boué (po Gams, 2004) trdi: »Tak kraški pojav z enakim površjem se razprostira od Kranjske čez vso zahodno Turčijo [zahodna Turčija je takrat obsegala Bosno in Hercegovino ter del črne gore, op. a.] do Grčije, v manjši meri tudi zahodno in vzhodno Srbijo.«  Slovenski raziskovalci tistega časa so pri razširjanju pojma kras z zamudo sledili tujim geologom. Tako je v članku leta 1874 W. Urbas ugotovil, da je na Dolenjskem podobna pokrajina kot na krasu. Kasneje je slovenski kras delil na Zgornji ali Dolenjski kras, Srednji ali Notranjski kras in Spodnji ali Primorski kras. Urbas je predvsem razširjal pokrajinsko ime Kras, manj ga je uporabljal kot občno ime. F. Jesenko v svojem Občnem zemljopisu iz leta 1873 definira Kras ali Kraševino kot gorovje, ki sega na sever do ceste Ljubljana - Idrija. Kras ali kraševino opisuje (po Gams, 2004): »Razderta, jedrnata in po večem gola visoka planota, iz katere kratki, ostrorobati apneniški grebeni poganjajo. Posebno lastne so mu kodunjaste doline, manjše koritaste globine in manjše, lijaku podobne rupe, globoke jame in brezna, zato kraška tvorina posebno slovi po svojih votlinah in podzemeljskih jamah, po svojih nerazvitih rekah in ponikvenicah, po svojih presihajočih jezerih, po svojih podzemeljskih živalih in rastlinah // a, po večem delu nerodovitni Kras prehaja na jugovzhodu v turško-ogersko hribovje.« Po avstro-ogrski okupaciji Bosne in Hercegovine (1878) se je intenzivno proučevanje razširilo tudi na južnejše dele dinarskega krasa. E. Mojsisowicz je leta 1880 pri kartiranju dinarskega krasa zapisal, da je bosansko hribovje nadaljevanje kranjsko-hrvaškega krasa. Ugotovil je tudi, da kras ni vezan samo na določene apneniške formacije, ampak se pojavlja na različno starih apnencih (Gams, 2004). Pomembnejši dunajski geologi tistega časa, E. Mojsisovics, E. Tietze in E. Bittner, so znanstveno razlagali nastanek kraških oblik.  Kako je nastal pojem kras, je ob koncu 19. stoletja v svojem znamenitem delu Les abîmes (1893) opisal začetnik francoske speleologije Martel. Takratno poznavanje krasa na Kranjskem je povzel z besedami (cit: Gams, 2004): »Kras (kras v hrvaščini, gaberk slovensko, Carso v italijanščini), katerega ime, kot trdijo, izhaja iz keltske besede, označuje kamnito pokrajino //. /T/i čudni fizičnogeografski pojavi, ki presenečajo popotnike kakor tudi učenjake, niso omejeni le na omenjene regije. Zato taka omejitev krasa ni upravičena. Dinarski kras je glede podzemeljske hidrologije sicer najbolj značilen v Evropi, toda oznako kras zaslužijo tudi območja v južni Franciji in v Juri. Kraški pojavi so na Moravskem, v Kentuckyju, v Causseu itd. Edino, česar ne moremo odrekati Krasu v pravem smislu besede, je na eni strani to, da je bil domnevno prvi, kjer je bila resno in znanstveno raziskovana podzemeljska hidrologija, in na drugi, da premore jame in podzemeljske reke, ki se uvrščajo po lepoti in velikosti na prvo mesto med sorodnimi.« Toda Martel strokovnega termina kras v svojih objavah ni uporabljal.  Dunajski geomorfolog A. Penck je bil vodilni človek nove znanstvene vede - krasoslovja. Svojega študenta J. Cvijića je usmeril v raziskovanje krasa za njegovo doktorsko tezo. Cvijić je pojave, ki so jih razne stroke opredeljevale kot kraške, konec 19. stoletja povzel v celoto in nakazal kompleksnost krasa. Bistveno je pripomogel k razširitvi pojma kras in k temu, da so se v mednarodnem izrazoslovju dokončno uveljavile nekatere slovanske besede (Gams, 2004), pa tudi nekateri termini iz balkanskih, predvsem južnoslovanskih jezikov: dolina, hum, kamenica, polje, uvala, ponor bogaz,. Cvijić je leta 1893 izdal prvo kraško monografijo v nemškem jeziku z naslovom Das Karstphänomen, ki je leta 1895 z manjšimi popravki izšla tudi v srbščini z naslovom Karst. Monografija pomeni preobrat in je hkrati začetek intenzivnega proučevanja kraške geomorfologije (Kranjc, 2010). Leta 1901 se je W. M. Dawis pridružil A. Pencku in njegovim študentom pri terenskem proučevanju Bosne in Hercegovine. Takrat je bila Dawisova teorija o cikličnem razvoju površja vpeljana v kraški geomorfni sistem. Obdobje mnogih splošnih idej o krasoslovju, ki pa niso bile zadostno podprte s terenskimi raziskavami, se je zaključilo s prvo svetovno vojno (Kranjc, 2010).  Sledilo je povojno obdobje, ko so se začela intenzivna proučevanja kraških območij po vsem svetu. O. Lehmann (1932) je razložil način podzemnega pretakanja vode skozi razpoke in prelome ter vpliv na površinsko oblikovanost krasa. J. Roglić (1938) je opisal in pojasnil nastanek kraških uravnav na podlagi teorij o robni koroziji na primerih kraških polj in ravnikov dinarskega krasa. Imel je velik vpliv na kasnejše teorije razvoja dinarskega krasa. V drugi polovici dvajsetega stoletja le stežka govorimo o posameznikih, ki so bistveno pripomogli k razvoju krasoslovja. Oblikovalo se je več različnih smeri geomorfologije, ki so vplivale na načine proučevanja krasa. Klimatska geomorfologija je vplivala na proučevanja pomena klime na razvoj posameznih kraških oblik. Tektonska geomorfologija je dajala poudarek tektoniki pri razvoju hidrologije in površja ipd. Današnji pristop krasoslovja je kompleksen, saj skuša upoštevati čim več dejavnikov od geoloških značilnosti, časa, lege, klime itn. Možen je zaradi množice podatkov, ki so se zbrali na podlagi terenskih raziskav, in novih analitičnih metod, ki temeljijo predvsem na določanju starosti oblik in računalniškem modeliranju.  Enotna definicija, ki bi opredelila kaj so kraške kamnine, ne obstaja. Najpreprosteje pa lahko kot kraške kamnine opredelimo vse, v katerih se v naravnih razmerah oblikuje kras. Nekatere kamnine so bolj pogoste, na primer apnenci, v drugih pa je oblikovanje krasa bolj izjema kot pravilo. Kras se najpogosteje razvije v sedimentnih kamninah, predvsem v karbonatnih, najdemo pa ga tudi v metamorfnih in magmatskih.  Karbonatne kamnine sestavljajo do 15 odstotkov kopnega površja Zemlje in na Zemlji nastajajo od predkambrija pa do danes. Najstarejše poznane karbonatne kamnine so stare celo 3,3 milijarde let (Blatt in dr., 1980). Karbonatne kamnine spadajo med biokemične sedimentne kamnine, njihova sedimentacija pa je v veliki meri vezana na aktivnost organizmov, iz katerih so nastali. Danes karbonati v največji meri nastajajo v plitvovodnih toplih tropskih morjih do 30 stopinj geografske širine. Sedimentirajo se v zelo različnih okoljih: na kontinentalnih šelfih, v lagunah, na plimskih ravnicah in v slanih poplavnih ravnicah. Poleg tega se odlagajo tudi na robovih kontinentalnih šelfov do globine okoli 4 kilometre oziroma do karbonatnega praga. Karbonatne kamnine lahko dosežejo zelo velike debeline; poznamo primere, kjer so se akumulirale do debeline nekaj kilometrov. V Sloveniji je kras razvit na karbonatnih kamninah, ki so nastale med devonom in miocenom. Obsegajo kar 8800 km2 oziroma 43 odstotkov slovenskega ozemlja; 35 odstotkov je apnencev in 8 odstotkov dolomitov (Zupan Hajna,1997). Karbonatne kamnine se pomembne tudi z ekonomskega vidika. V njih so nahajališča več kot 50 odstotkov svetovnih zalog nafte in zemeljskega plina, boksita, srebra, svinca, cinka in drugih pomembnih mineralov. So vir za pridobivanje naravnega in tehničnega kamna, apna in portlandskega cementa. Iz teh razlogov so bile karbonatne kamnine proučene z mnogih različnih vidikov, kar se odraža v njihovih mnogih različnih definicijah in klasifikacijah (Ford, Williams, 2007).  Karbonatni prag je globina v oceanih, do katere se karbonati še odlagajo oziroma kjer je dinamika odlaganja večja od dinamike raztapljanja karbonatov. Pod karbonatnim pragom se morebitni odloženi karbonati popolnoma raztopijo. Raztapljanje karbonata v globini je povezano z nižjo temperaturo, povečanim tlakom in posledično večjo količino raztopljenega ogljikovega dioksida v vodi. Globina karbonatnega praga v času ni konstantna in je odvisna od tega, kolikšna je produkcija karbonata v površinskih vodah, ter od stopnje nezasičenosti morske vode s karbonatom v globljih predelih. Ta dva dejavnika pa sta odvisna predvsem od cirkulacije morskih tokov, temperature in slanosti morja. Danes je v Tihem oceanu karbonatni prag na globini okoli 4500 metrov, v Atlantskem oceanu okoli 5000 metrov ter v Indijskem oceanu med 4500 in 5000 metri. Temperatura oceanov upada tudi z geografsko širino, zato je karbonatni prag v višjih geografskih širinah načeloma veliko bolj plitev.  Karbonatne kamnine, ki se sedimentirajo danes, v enaki meri gradijo minerali kalcita in aragonita ter le manjši delež dolomita (Ford, Williams, 2007). Vendar pa je aragonit razmeroma nestabilen mineral, ki hitro preide v kalcit. Tako karbonati, ki so starejši od nekaj 10 milijonov let, vsebujejo izjemno majhen delež aragonita oziroma je ta v celoti prekristalil v kalcit. Delež mineralov dolomita v karbonatni kamnini pa načeloma s starostjo kamnin narašča (Ford, Williams, 2007).  Apnenci so najpogostejše in najznačilnejše kraške kamnine. Predstavljajo kompleksno poligenetsko skupino biokemičnih sedimentnih kamnin, v katero štejemo vse kamnine, ki vsebujejo več kot 50 odstotkov kalcijevega karbonata. Apnence gradijo predvsem karbonatni minerali kalcita in aragonita. Kalcit in aragonit imata enako kemijsko sestavo: oba gradi kalcijev karbonat (CaCO3), imata le drugačno mineralno zgradbo. Kalcit je trigonalen, medtem ko je aragonit rombičen. Večina apnencev vsebuje več kot 90 odstotkov mineralov kalcita.  Apnenci najpogosteje nastajajo v morskih okoljih z nakopičenjem skeletov organizmov, ki svoje skelete gradijo iz kalcita ali aragonita. Redkeje apnenci nastajajo tudi z neposrednim kemičnim izločanjem kalcita ali aragonita iz vode. čeprav apnenci večinoma nastajajo v morjih, pa jih v manjši meri zasledimo tudi v vseh drugih okoljih (od visokogorja do globokih morij). Apnenci so zelo raznolika skupina kamnin - razlikujejo se tako po barvi kot tudi po strukturi in teksturah. Različna barva nastane kot posledica različnih primesi, struktura, teksture in čistost apnencev pa so odvisni predvsem od sedimentacijskega okolja oziroma načina sedimentacije apnenca.  Dolomit je sedimentna karbonatna kamnina, ki jo sestavljata minerala dolomit (več kot 50 utežnih odstotkov) in kalcit. če kamnina vsebuje več kot 90 odstotkov minerala dolomita (MgCa(CO)3), jo opredelimo kot čisti dolomit. Po nastanku delimo dolomite na primarne in sekundarne. Primarni dolomit nastane neposredno s sedimentacijo v posebnih razmerah in je zelo redek. Sekundarni dolomit pa nastaja z dolomitizacijo apnencev v času zgodnje ali pozne diageneze. Pri dolomitizaciji se del Ca2+ v mineralih kalcita in aragonita zamenja z Mg2+ in iz kalcijevega karbonata nastane kalcijev magnezijev karbonat. Večina dolomitov je sekundarnih. Posledica dolomitizacije je povečanje poroznosti (10-15 odstotkov por), saj je magnezijev ion manjši od kalcijevega. Večja poroznost kamnine vpliva na proces zakrasevanja in dinamiko preperevanja dolomitov na površju (Ford, Williams, 2007).  Evaporiti so sedimentne kamnine, ki so prisotne pod približno 25 odstotki celinskega površja, vendar na površini izdanjajo v manjši meri kakor karbonati. Obsežna kraška območja v sadri najdemo v Rusiji, Ukrajini, Kanadi in ZDA. Kras v soli pa je ohranjen na manjših območjih v aridnih okoljih. Evaporiti so sedimentne kamnine, ki so nastale z izločanjem mineralov iz prenasičene solne raztopine zaradi popolne ali le delne evaporacije vode. Najpogostejše so evaporitne kamnine, ki so nastale s popolno evaporacijo vode v zaprtih lagunah ali v puščavskih kotanjah. Najpogostejši evaporitni mineral je sadra, saj se najhitreje izloči iz vode. Pogosti evaporitni minerali so tudi halit in anhidrit. Za razliko od karbonatov so evaporiti popolnoma anorganskega nastanka. Debelina skladov evaporitov lahko presega debelino 1000 metrov. Sadra (CaSO4.2H2O) je mineral, ki se pri evaporaciji prvi izloči iz vode. Sadra v primarni obliki je redka, saj v naravi, če jo prekrivajo druge kamnine, hitro preide v anhidrit (CaSO4). Ob eroziji krovnine anhidrit spet preide v sadro. Večina sadre, v kateri je danes razvit kras, je prešla preko tega cikla dehidratacije in hidratacije. Pojavlja se kot izolirani kristali v karbonatnih kamninah ali v samostojnih plasteh, ki imajo debelino nekaj centimetrov, lahko pa dosežejo debelino tudi do 40 metrov. Plasti lahko skupaj presegajo debelino 200 metrov.  Halit (NaCl) ali kamena sol je mineral, ki nastaja na podoben način kot sadra. V naravi ga najdemo v tanjših plasteh med karbonatnimi in sulfatnimi sedimenti. Kamnine, sestavljene iz halita, so naravi razmeroma neprepustne, zato se lahko raztapljanje kamnine vrši le zaradi močnejših podzemnih tokov.  Marmor je metamorfna kamnina, ki nastane z metamorfozo apnencev in dolomitov pri povišanih tlakih in temperaturi. Glede na temperaturo, tlak in čas izpostavljenosti ločimo več različnih stopenj metamorfoze marmorja. Z metamorfozo apnencev nastane marmor, z metamorfozo dolomitov pa dolomitni marmor. Marmorji imajo zelo nizko poroznost, zato se v njih težje oblikujejo kraški vodonosniki. Najpogosteje se kraški vodonosniki oblikujejo ob stikih z drugimi kamninami ali ob prelomih (Ford, Williams, 2007).  Karbonatit je karbonatna magmatska kamnina. Je zelo redka, vendar jo najdemo na vseh celinah. Sestavlja jo od 50 do več kot 90 odstotkov karbonatnih mineralov. Kras se lahko razvije le na karbonatitih z visokim deležem karbonatov. Nezveznosti v kamnini imajo pomembno vlogo pri nastajanju krasa, saj vplivajo na prevajanje, usmerjajo vodo v kamnini in omogočajo razvoj kraškega vodonosnika. Najpomembnejše so lezike, razpoke in prelomi. Lezike so presledki, ki med seboj ločujejo dve plasti. Nastanejo že v času sedimentacije zaradi spremembe ali prekinitve v odlaganju materiala. Spremembe v sedimentaciji so lahko majhne, na primer le razlika v velikosti karbonatnih zrn, ali velike, kjer je v lezikah prisoten glinen material. Hidrološko so lezike pomembne le, če so dovolj odprte, da se skoznje pretaka voda v naravnih razmerah. Lezike so lahko odprte tudi zaradi kasnejših deformacij, to je zaradi medplastnih zdrsov ali gubanja. Ob nekaterih lezikah so lahko sedimentirani minerali, ki pospešujejo zakrasevanje; v teh lezikah se pogosto razvijejo jamski rovi (Ford, Williams, 2007). Razpoke so presledki v kamnini, ki nastanejo zaradi delovanja napetosti. Razpoke najpogosteje nastajajo zaradi tektonskega delovanja, pa tudi med diagenezo in erozijskim obremenjevanjem ali razbremenjevanjem. Ob razpokah ni prišlo do zaznavnega lateralnega zmika. Večje razpoke ali presečišče razpok, ki morajo biti zvezne, so večkrat prepustne za vodo in potencialno se ob njih lahko razvije kraški vodonosnik (čar, 1986). Prelomi so nezveznosti v kamnini, ob katerih je prišlo do vidnega premika. Prelomi so lahko ostro definirane ploskve, pogosto pa je kamnina prelomljena v prelomni coni, ki jo sestavlja mnogo približno vzporednih in medsebojno prepletenih prelomov. Pravimo, da prelom razdeli kamninski masiv v dva bloka ali dve krili. Le redko je mogoče določiti absolutno smer premikanja ob prelomu, zato prelome označujemo glede na relativni zamik obeh kril preloma. Poznamo zmične prelome, prelome s premikom po vpadu in prelome s poševnim premikom, Prelomi s premikom po vpadu so lahko normalni (krovninski blok je relativno premaknjen po prelomni ploskvi navzdol) ali reverzni (krovninski blok je relativno premaknjen po prelomni ploskvi navzgor). Narivni prelomi ali narivi so reverzni prelomi s položno ploskvijo, z naklonom, ki je običajno manjši od 30 stopinj. Zmične prelome poimenujemo glede na relativni premik bloka na nasprotni strani preloma kot desnozmične prelome (nasprotni blok je relativno premaknjen v desno) in levozmične prelome (nasprotni blok je relativno premaknjen v levo) (čar, 1986). Najpomembnejši proces oblikovanja kraškega geomorfnega sistema je kemično preperevanje oziroma raztapljanje. Za kemično raztapljanje kraških kamnin se uporablja tudi termin korozija. Ob raztapljanju kamnine njeni minerali prehajajo v raztopino v obliki posameznih ionov ali molekul. To je proces prehajanja kamnine v prenosno obliko oziroma iz trdne v tekočo fazo; nastaja raztopina.  Kraške kamnine so večinoma monomineralne, zato raztapljanje kamnin prikazujemo z raztapljanjem mineralov, ki jih sestavljajo. Minerali kraških kamnin se morajo raztapljati kongruentno, kar pomeni, da se vsi minerali raztapljajo naenkrat in v celoti; pri tem noben del mineralov kamnine ne ostane neraztopljen. V primeru nekongruentnega raztapljanja se raztopijo le deli minerala. Primer so glinenci, ki ob reakciji z vodo sprostijo del ionov, večina atomov pa ostane v trdni obliki glinenih mineralov, kot so ilit in kaolinit.  Dinamika kongruentnega raztapljanja mineralov v naravi je povsem različna. Ekstremni primer izredno slabo topnega minerala je gibsit (Al(OH)3). Celo v najbolj ugodnih pogojih za raztapljanje bodo ti minerali mehansko razpadli, preden bodo vsaj minimalno raztopljeni. Kamena sol oziroma halit (NaCl) je v naravi topna do te mere, da so vsi izdanki popolnoma odneseni. Najdemo jo le na najsušnejših predelih Zemljinega površja. Tudi silvit (KCl) in mirabilit (NaSO4 . 10H2O) sta iz istega razloga na površju izredno redka. Sadra je pogost mineral na Zemljinem površju, predvsem v sušnejših klimatskih okoljih. Na sadrenem površju so kraške oblike dokaj pogoste, saj je razmeroma hitro topna, a ne do te mere, da bi bila v izdankih popolnoma odstranjena. Tudi najpogostejši kraški kamnini, apnenec in dolomit, se pogosto pojavljata na površju. Njuna topnost je odvisna od pogojev lokalnega okolja, a nikakor ni primerljiva s sadro. Na površju se pogosto pojavljata kvarcit in kremenov peščenjak, katerih topnost je za nekaj desetkrat manjša od topnosti apnenca. Prav zato silikatne kamnine ne veljajo za kraške, saj se v naravnih pogojih kras v njih ne razvije.  Voda je najbolj razširjeno polarno topilo v naravi. Ob interakciji s površino minerala oslabi vezi med kationi in anioni, ti se odcepijo od površine in preidejo v raztopino. Preprost primer je raztapljanje halita oziroma kamene soli:   Najpreprostejšo obliko raztapljanja mineralov kraških kamnin v čisti vodi imenujemo disociacija. Enak proces deluje tudi pri raztapljanju sadre: Bolj kompleksen proces raztapljanja vključuje delno ali popolno nevtralizacijo naboja kationa ali aniona. Pri tej reakciji raztopina ni več v ravnotežju; stabilizira jo nadaljnja disociacija ali pa povratna reakcija. V manjšem obsegu voda disociira v vodikov kation in hidroksidni anion:  V omejenem obsegu prav tako disociira kalcijev karbonat v kalcijev kation in karbonatni anion. V obeh primerih raztopina ni stabilna in tako se zgodi povratna reakcija. če se v raztopini prosti vodikov kation, ki je produkt disociacije vode, se veže na karbonatni anion. Tako karbonatni anion hidratizira v bikarbonatni anion (HCO3?). Vsaka raztopina, ki vsebuje proste vodikove katione (H+), je kisla. In prav raztapljanje s kislino je osnova raztapljanja kraških mineralov, ki gradijo apnence in dolomite. Vseeno pa je topnost kalcita v čisti vodi zelo nizka. če je v vodi edini vir vodikovih kationov disociacija vode, potem je topnost kalcita primerljiva s topnostjo kremena. To pomeni, da se v tem primeru v apnencih in dolomitih nikakor ne more razviti kras.  Raztapljanje apnencev in dolomitov z disociacijo v čisti vodi je brez dodatnih vodikovih kationov skrajno počasno. Topnost kalcita v raztopini, kjer je edini vir vodikovih kationov disociacija vode, dosega pri 25 stopinjah Celzija maksimalne vrednosti okoli 14 miligramov na liter. Raziskave pa so pokazale, da je topnost karbonatnih mineralov v naravi v veliki meri vezana na proces hidratacije ogljikovega dioksida (CO2) v raztopini. Ta proces omogoči nastanek ogljikove kisline (H2CO3), ki z disociacijo zagotovi izdaten vir vodikovih kationov. Raztapljanje karbonatnih mineralov pa lahko pospešujejo tudi druge kisline v naravi, ki zagotavljajo dodaten vir vodikovih kationov (Ford, Williams, 2007).  Ogljikov dioksid je od vseh standardnih plinov v atmosferi najbolj topen v vodi. Topnost ogljikovega dioksida je premosorazmerna njegovemu parcialnemu tlaku v atmosferi in obratnosorazmerna s temperaturo. Parcialni ali delni tlak je tlak, ki ga v zmesi plinov pripišemo posameznemu plinu. Grobo rečeno je parcialni tlak ene komponente mešanice plina tlak, ki bi nastal, če bi odvzeli vse ostale komponente. V zmesi plinov ima vsak plin delni ali parcialni tlak, vsota vseh parcialnih tlakov pa je skupni ali celotni tlak zmesi. Topnost ogljikovega dioksida v vodi lahko izračunamo s Henryjevim zakonom: Ogljikov dioksid, raztopljen v vodi (CO2(aq)), je izražen v gramih na liter, PCO2 je parcialni tlak ogljikovega dioksida v okoliški atmosferi, 1,963 je masa ogljikovega dioksida v gramih na liter zraka pri tlaku ene atmosfere (101,325 kPa ali 1,01325 bara) in 20 stopinj Celzija. Cab je absorpcijski koeficient, ki je odvisen od temperature.  S hidratizacijo ogljikovega dioksida v vodi nastane ogljikova kislina. Ogljikova kislina disociira v vodikov kation in bikarbonatni anion. Bikarbonatni anion dalje disociira v vodikov kation in karbonatni anion. Ker je v naravnih razmerah karbonatni anion zelo nestabilen, se v raztopinah pojavlja v zanemarljivih koncentracijah. Vode, izpostavljene običajni atmosferi, vsebujejo raztopljen ogljikov dioksid, ne glede na to, ali so v podlagi karbonati ali ne. Minerali kalcita z disociacijo prehajajo iz trdnega stanja v raztopino:  Karbonatni anion se veže na prosti vodikov kation, ki je v raztopini najpogosteje prisoten kot rezultat disociacije ogljikove kisline:  Enačbo raztapljanja kalcita v vodi z ogljikovo kislino lahko poenostavljeno zapišemo. Minerali dolomita z raztapljanjem disociirajo v kalcijev in magnezijev kation ter karbonatni anion. Enako kot pri enačbi raztapljanja kalcita se karbonatni anion veže na prosti vodikov kation, ki nastane ob disociaciji ogljikove kisline: Hitrosti reakcij so premosorazmerne koncentraciji reaktantov in produktov v raztopini. V primeru raztapljanja mineralov kalcita in dolomita so reaktanti vodikovi kationi. Torej: več ko bo v raztopini prisotnih vodikovih kationov, hitreje bo reakcija raztapljanja potekala. Dokler je delež reaktantov večji, je raztopina nenasičena in poteka raztapljanje mineralov. Nenasičeno raztopino imenujemo tudi agresivno, saj raztaplja. Obratno pa kopičenje produktov, ki so pri raztapljanju mineralov kalcita in dolomita predvsem kalcijevi, magnezijevi in bikarbonatni anioni, povzroča obratno reakcijo od raztapljanja - izločanje. Hitrost izločanja se veča z večanjem deleža produktov v raztopini. če je delež produktov večji, je raztopina prenasičena in potekajo reakcije v smeri kristaljenja mineralov oziroma izločanja mineralov iz raztopine. Vsaka raztopina glede na delež reaktantov in produktov raztaplja ali izloča minerale, dokler ni doseženo dinamično ravnotežje. To je stanje, ko raztopina niti ne raztaplja niti ne izloča mineralov. To ravnotežje določajo predvsem temperatura, tlak in nekateri drugi pogoji. Sprememba katerega koli pogoja sproži enosmerno reakcijo raztapljanja ali izločanja, ki vzpostavi novo ravnotežje. Raztopino, kjer je delež reaktantov in produktov uravnotežen, imenujemo nasičeno.  Razmerje med reaktanti in produkti v raztopini kalcijevega karbonata v vodi z ogljikovim dioksidom se najlažje prikazuje s krivuljo nasičenosti, od koder se lahko razbere, ali je raztopina nenasičena, prenasičena ali nasičena, in sicer glede na količino raztopljenega ogljikovega dioksida v vodi in količino karbonatnih anionov, ki so produkt disociacije kalcijevega karbonata. Krivulja nasičenosti ni linearna, ampak eksponentna, kar je rezultat več zakonov o ravnotežju mas. Najpomembnejši pospeševalec raztapljanja karbonatnih kamnin je nedvomno ogljikov dioksid, ki se nahaja v porah v prsti. Poroznost prsti je navadno okoli 40 odstotkov. Del por zapolnjuje voda, tako da največji delež por, ki so na voljo pretoku zraka, niha med 17 odstotki v ilovnatih prsteh in 31 odstotki v peščenih prsteh (Drake, 1984). Večina plinov, ki nastanejo v prsti, zaradi trenja v porah ostane v prsti.  Zelene rastline v pore ob koreninah oddajo 40 odstotkov ogljikovega dioksida, ki ga pridobijo iz atmosfere na površju. Še večja količina ogljikovega dioksida v porah nastane zaradi favne, mikrofavne in mikroflore v prsti. Proizvodnja ogljikovega dioksida zaradi bioaktivnosti narašča s temperaturo in je v grobem odvisna od vsebnosti vode v prsti, teksture, vrste in globine prsti. V tropskih predelih je parcialni tlak ogljikovega dioksida v prsteh med 0,2 in 11 odstotka, v zmerno toplem pasu med 0,1 in 6 odstotku, v polarni tundri in visokogorju pa so izmerjene vrednosti parcialnega tlaka ogljikovega dioksida v prsteh med 0,04 in 1 odstotkom (Ford, Williams, 2007). Ogljikov dioksid je težji od zraka in vdira s površja ali iz prsti v podzemske votline. K povečanju deleža ogljikovega dioksida v jamski atmosferi prispevata tudi organska snov, ki se spira v podzemlje, in aktivnost jamske favne (npr. gvano netopirjev). V zaprtih jamskih rovih, predvsem ponornih jam, in breznih, ki nimajo vzpostavljenega pretoka zraka, se lahko delež ogljikovega dioksida poveča do za človeka smrtonosnih vrednosti.  V jamskih atmosferah se lahko nahaja od 2- do 20-krat več ogljikovega dioksida kot na površju. Parcialni tlak ogljikovega dioksida lahko doseže tudi 6 odstotkov. Več ogljikovega dioksida se nahaja v delih jam z manjšo cirkulacijo zraka ali v bližini površja, ki je prekrito s prstjo. Koncentracije ogljikovega dioksida se med letom spreminjajo. Tako je v toplejšem delu leta zaradi povečane bioaktivnosti koncentracija za 2- do 4-krat višja kot v hladnejšem delu leta. Podzemne vode absorbirajo ogljikov dioksid iz jamske atmosfere, kar poveča njihovo agresivnost (Ford, Williams, 2007). V kraškem podzemlju je za hitrost in obseg raztapljanja pomembno, ali gre za odprt ali zaprt sistem. Odprt sistem ima prosto površino, to pomeni, da je voda v neposrednem stiku z zrakom, podobno kot na zemeljskem površju. Zaprt sistem je prisoten, kadar voda zapolnjuje celoten rov in je brez stika z zrakom, torej nima možnosti nadaljnjega raztapljanja atmosferskega dioksida.  Za vsako molekulo raztopljenega kalcijevega karbonata se porabi molekula ogljikovega dioksida. Pri odprtem sistemu se porabljeni ogljikov dioksid nadomesti z novim iz atmosfere. Primer odprtega sistema je jezero v karbonatnih kamninah, ki ima prosto gladino. če je parcialni tlak okoliške atmosfere 0,036 odstotka, temperatura pa 25 stopinj, bo voda, če bo vse do nasičenosti v stiku z atmosfero, raztopila 55 miligramov apnenca na liter (Ford, Williams, 2007).  V zaprtem sistemu, kjer voda nima stika s prosto gladino, izmenjava ogljikovega dioksida z atmosfero ne poteka. Tako se ogljikov dioksid v vodi porablja za raztapljanje kalcijevega karbonata, in se sproti ne nadomešča z novim ogljikovim dioksidom iz atmosfere. V zaprtem sistemu se prav zato raztopina nasiči pri občutno manjših koncentracijah raztopljenega kalcijevega karbonata kot pri odprtem sistemu. Primer zaprtega sistema je tok vode v kapilarah ali razpokah v kamnini, kjer nima več stika z zrakom, ampak le z okoliško kamnino. Ob parcialnem tlaku 0,036 odstotka v okoliški atmosferi pred vstopom vode v zaprt sistem in temperaturi 25 stopinj Celzija se bo raztopilo le 25 miligramov kalcijevega karbonata na liter vode, kar je za okoli 40 odstotkov manj kot v odprtem sistemu (Ford, Williams, 2007). Raztapljanje v odprtem in zaprtem sistemu si najlažje predstavljamo s krivuljo nasičenosti.  V posebnih pogojih je raztapljanje karbonatnih mineralov izrazito pospešeno. Ti pogoji lahko bistveno vplivajo na povečano dinamiko oblikovanja in širjenja kraških kanalov, na njihove dimenzije in drobno oblikovanost. Velik učinek na topnost kalcijevega karbonata v vodi ima sprememba temperature. V naravi je najpogostejši tak primer povečano raztapljanje ob odtekanju vode v podzemlje. Topnost kalcijevega karbonata v vodi v vodi ob parcialnem tlaku 0,03 odstotka in temperaturi 25 stopinj Celzija dosega vrednosti okoli 55 miligramov na liter. Topnost kalcijevega karbonata naraste na 75 miligramov na liter pri temperaturi 0 stopinj Celzija. Iz tega lahko zaključimo, da se ob ohlajanju vode, ki odteka skozi podzemlje, povečuje sposobnost njenega raztapljanja kalcijevega karbonata (Ford, Williams, 2007). Večanje hidrostatičnega tlaka ima zgolj omejen vpliv na raztapljanje kalcijevega karbonata. če zračni mehurčki z ogljikovim dioksidom pridejo z vodnim tokom v podzemlje, topnost ogljikovega dioksida narašča za 6 miligramov na liter za vsakih dodatnih 100 metrov globine (pri temperaturi 25 stopinj Celzija) do globine okoli 400 metrov. Nato se topnost ogljikovega dioksida povečuje le za okoli 0,3 miligrama na liter na vsakih 100 metrov globine. Ta proces ima zaznaven učinek v ponornih jamah, ki hitro poplavljajo, kjer voda s površja v podzemlje prinaša večje količine zračnih mehurčkov. Ogljikov dioksid se iz zračnih mehurčkov v vodo izloča v vodo ob stropu, kar povzroča nastanek drobnih korozijskih oblik na stropu jame (Bögli, 1980). V preteklosti so menili, da voda v zaprtem sistemu freatične cone, ker nima stika z zrakom, ne more korodirati. Bögli (1964) je izračunal, da po sotočju dveh že nasičenih vod raztopina ponovno postane nenasičena in s tem sposobna raztapljati kamnino. Za ta proces pospeševanja korozije z mešanjem vod se je ustalil izraz korozija mešanice. če se bosta mešala nasičena toka kraške vode v podzemlju, ki imata različen izvor, bo mešanica vode postala rahlo agresivna. Razlog za to je v nelinearnem razmerju različnih koncentracij reaktantov in produktov v nasičeni raztopini (Ford, Williams, 2007).  Za primer delovanja korozije mešanice lahko navedemo mešanje dveh nasičenih vod s temperaturo 17 stopinj Celzija v enakem razmerju. Vodi nimata enake trdote: prva vsebuje 180 miligramov kalcijevega karbonata z 11,12 miligrama ogljikovega dioksida na liter vode; druga pa vsebuje 100 miligramov raztopljenega kalcijevega karbonata in 2,27 miligrama ogljikovega dioksida na liter vode. Dobimo raztopino, ki vsebuje 140 miligramov raztopljenega kalcijevega karbonata s 6,695 miligrama ogljikovega dioksida na liter vode. Nasičena voda z 140 miligrami raztopljenega kalcijevega karbonata potrebuje le okoli 5,93 miligrama ogljikovega dioksida na liter. Torej se pojavi presežek 0,765 miligrama ogljikovega dioksida na liter vode, kar pomeni, da voda postane nenasičena in sposobna nadaljnjega raztapljanja (Gams, 2004). Podobno, a šibkejšo korozijo mešanice sprožita vodi, ki imata neenako temperaturo. To je v naravi posebej izrazito pri vodah, ki ponirajo v kras. Ob mešanju z avtohtonimi vodami v podzemlju se poleti ohladijo, pozimi pa ogrejejo (Gams, 2004).  Kamnine vsebujejo praznine oziroma pore, ki niso zapolnjene s trdim materialom. Karbonatne kamnine vsebujejo različne vrste por, ki so nastale na različne načine. Hidrogeologi poroznost glede na čas in način nastanka delijo na primarno, sekundarno in terciarno. Primarna poroznost je nastala med samo sedimentacijo. Sekundarna poroznost je nastala kasneje, po litifikaciji kamnine; je rezultat diageneze in različnih napetosti v kamnini, ki so povzročile nastanek razpok in prelomov. Kadar podzemna voda širi razpoke do te mere, da se razvijejo kraški vodonosniki oziroma jame, govorimo o terciarni poroznosti (Ford, Williams, 2007).  Glede na obliko por ločimo medzrnsko, razpoklinsko in kraško poroznost. Medzrnska poroznost je po nastanku večinoma primarna in se pojavlja med trdnimi delci kamnine. To so bolj ali manj sferične praznine z velikostjo do nekaj milimetrov. Medzrnska poroznost je odvisna od velikosti in oblike zrn, med katerimi se pojavlja. Pojavlja se v sprijetih klastičnih kamninah, predvsem peščenjakih, konglomeratih in brečah. Razpoklinska poroznost, ki je po nastanku večinoma sekundarna, je predvsem rezultat napetosti v kamnini in prekinitev v sedimentaciji. Gradijo jo razpoke in lezike različnih velikosti in oblik. Razpoke so prisotne v vseh kamninah, ki so bile deformirane zaradi napetosti v kamnini, lezike pa le v sedimentnih kamninah. Kraška poroznost, pravimo ji tudi kanalska ali kavernozna, je genetsko terciarna; predstavljajo jo razširjene medzrnske, predvsem pa razpoklinske pore, ki jih je oblikovalo raztapljanje kamnine. Velikosti kanalov so od nekaj milimetrov do nekaj deset metrov. Kraška poroznost je prisotna v kamninah, v katerih je razvit kras. V naravi pogosto pride do prepletanja različnih tipov por, zato v tem primeru govorimo o mešani poroznosti. Na krasu je najpogostejša kombinacija kraške in razpoklinske poroznosti, zato pogosto uporabljamo izraz kraško-razpoklinska poroznost.  Poroznost lahko opredelimo tudi kvantitativno, kot razmerje med prostornino kamnin in prostornino praznin, torej por. Literatura navaja različne vrednosti za poroznost kamnin, ampak okvirno imajo graniti poroznost med 0,2 in 2,2 odstotka, peščenjaki med 20 in 49 odstotki, laporji med 18 in 70 odstotki, glinavci med 20 in 40 odstotki in karbonatne kamnine med 0,2 in 45 odstotki (Dynovska in drugi, 1982). Efektivna poroznost vključuje le pore, ki so hidrološko povezane. Tako je efektivna poroznost razmerje med prostornino vode, ki lahko gravitacijsko odteka skozi kamnino, in prostornino kamnine. Del vode zaradi površinske napetosti ostane v porah in ne odteče gravitacijsko. Tako imajo gline poroznost tudi do 60 odstotkov, a iz njih zaradi izredno drobnih por ne odteče skoraj nič vode. Torej je njihova efektivna poroznost zanemarljiva. Pri kamninah z razvito kraško poroznostjo, ki imajo navadno okoli 3 odstotke por, odteče skoraj celotna voda gravitacijsko. Torej imajo kamnine, v katerih je razvita kraška poroznost, izredno veliko efektivno poroznost (Ford, Williams, 2007).  Vodonosnik ali akvifer je kamninska gmota, ki hrani in prepušča pomembne količine vode. Vodonosnike po načinu pretakanja skozi odprtine oziroma po prevladujočem tipu poroznosti delimo na medzrnske, razpoklinske in kraške. Večina kraških vodonosnikov vsebuje vse tri vrste poroznosti, ampak po definiciji morajo najpomembnejši delež vode prevajati razširjeni kanali, ki jih uvrščamo med kraško poroznost. Razvoj razpoklinskega vodonosnika v kraški vodonosnik je osnova za nastanek krasa. če razpoklinski vodonosnik v kamninski gmoti ne preraste v kraškega, se večina vode ne pretaka podzemsko, torej se kras ne razvije. V medzrnskih in razpoklinskih vodonosnikih veljajo predvsem zakoni laminarnega vodnega toka, medtem ko v kraškem vodonosniku veljajo zakoni pretakanja vode v ceveh oziroma turbulentnega vodnega toka. Laminarni tok je način pretakanja tekočine, pri katerem so tokovnice ves čas vzporedne; molekule vode se gibljejo vzporedno v smeri gibanja vodnega toka brez mešanja oziroma pravokotne komponente premikanja. Laminarni tok si najlažje predstavljamo v ravni cilindrični cevi z enakim premerom. Na steni cevi je zaradi adhezije hitrost vode zanemarljiva, proti sredini cevi pa narašča. Z večanjem hitrosti vodnega toka v cevi nastanejo vrtinci in s tem se pojavi gibanje vodnih molekul prečno na smer vodnega toka. Tako gibanje vode imenujemo turbulentni tok. Pojavljati se začne, ko hitrost vode presega 10?3 metre na sekundo. V omejenem obsegu se pojavlja v medzrnskem in razpoklinskem vodonosniku, v kraškem vodonosniku pa je to prevladujoči način gibanja vode (Ford, Williams, 2007).  Hitrost vode, pri kateri laminarni tok preide v turbulentnega, najlažje izračunamo s pomočjo Reynoldsovega števila, kjer je povprečna hitrost toka, ? je gostota vode, d je premer kanala in ? je dinamična viskoznost vode. Laminarni tok preide v turbulentnega pri vrednostih Reynoldsovega števila okoli 1000. Iz enačbe je razvidno, da je vzpostavitev turbulentnega toka odvisna od premera kanala in od hitrosti vode (Ford, Williams, 2007). Ko se zaradi raztapljanja premer kanala veča, se veča tudi hitrost vode. Tako iz kanalov z laminarnim tokom počasi nastajajo kanali, kjer je način pretakanja turbulenten. Vodonosniki so končne, geografsko omejene enote. Meje običajno predstavljajo slabše prepustne kamnine ali cone. Da sploh lahko govorimo o vodonosniku, mora pod njim obstajati neka značilno slabše prepustna plast, ki onemogoča vertikalno pretakanje vode in s tem omogoča njeno uskladiščenje. Na robovih je vodonosnik omejen z geološkim stikom z neprepustno kamnino, skozi katero tok vode ni možen oziroma je zanemarljiv ne glede na hidrološke razmere. Poseben tip meje vodonosnika je stik s površinskimi vodami, kjer gre za prehod med sistemom podzemnega in površinskega pretakanja vode. To je na območjih vtekanja površinske vode v vodonosnik ali na območjih iztekanja vode iz vodonosnika. Glede na značilnosti spodnje in zgornje meje ločimo tri osnovne tipe vodonosnikov. Prosti vodonosnik je omejen na zgornji strani z gladino podzemne vode. Spodnja stran prostega vodonosnika je lahko neprepustna kamninska plast; če so plasti karbonatov zelo debele, je spodnja meja kraškega vodonosnika v območju v večji globini, kjer se še ni razvila kraška poroznost. Razlog za to je lahko v razmeroma kratkotrajni izpostavljenosti kamninske gmote zakrasevanju ali v večjem litostatičnem pritisku, ki zapre razpoke, tako da niso več prepustne. Ujeti vodonosnik se nahaja med dvema razmeroma neprepustnima plastema, ki ležita nad in pod vodonosnikom. Viseči vodonosnik se nahaja nad prostim vodonosnikom in je na spodnji strani omejen z neprepustnimi kamninami ali alohtonimi sedimenti, kar je pogosto na območju kontaktnega krasa. Zgornja stran vodonosnika je prav tako omejena z lokalno višjo gladino podzemne vode(Ford, Williams, 2007). Kamninsko gmoto, ki je neprepustna oziroma ni zmožna hraniti ali prevajati pomembnejših količin vode, za razliko od vodonosnika imenujemo akvifug. Kamnine, kot so glinenci ali meljevci, ki lahko vsebujejo pomembnejše količine vode, prepojene z vodo pa vode ne prevajajo, imenujemo akviklud. Relativno manj prepustno plast v sekvenci kamnine, ki je drugače dobro prepustna in le upočasnjuje pretok skozi kamninsko gmoto, imenujemo akvitard (Ford, Williams, 2007). Gladina podzemne vode je v prostem vodonosniku nepravilna površina, ki predstavlja mejo med z vodo nasičeno in nenasičeno cono. V prostem vodonosniku predstavlja površino, pri kateri je pritisk vode enak atmosferskemu pritisku. Voda se praviloma pretaka iz območij z višjo gladino proti območjem z nižjo gladino podzemne vode. Spreminjanje količine uskladiščene vode v vodonosniku se odraža z nihanjem gladine. V krasu je nihanje gladine podzemne vode lahko zelo veliko; v dinarskem krasu lahko nihanje doseže amplitudo tudi do 300 metrov. Najpogosteje uporabljen izraz za gladino podzemne vode v krasu je piezometrični nivo. Je ekvivalent izraza gladina podzemne vode, saj opredeljuje višino podzemne vode, merjen v piezometrih. Piezometri so vrtine, v katerih se meri višino podzemne vode v vodonosnikih.  Gladina podzemnih vod je navadno nagnjena. Ta nagnjenost je hidravlični gradient, ki ga lahko opišemo tudi kot razmerje med razliko v nadmorski višini dveh točk na gladini podzemne vode in razdalji med njima: kjer je  hidravlični gradient, ?h razlika v nadmorski višini dveh točk in ?l je horizontalna razdalja med točkami. Hidravlični gradient je odvisen od pritoka vode, oblikovanosti gladine podzemne vode in prepustnosti vodonosnika. Ob večjem pritoku vode bo večja globina z vodo prežete cone, posledično bo večji hidravlični gradient in obratno (Dynovska in drugi, 1982).  Prepustnost je sposobnost kamnine, da prevaja tekočine. Odvisna je od lastnosti kamnine, lastnosti tekočine in seveda njunega medsebojnega součinkovanja. Prepustnost navadno opisujemo s parametrom, ki ga imenujemo hidravlična prevodnost. V medzrnskih vodonosnikih z laminarnim tokom velja Darcyjev zakon, pri katerem velja, da je specifični pretok tekočine skozi porozno snov premosorazmeren hidravličnemu gradientu (Ford, Williams, 2007), kjer je  specifični odtok, h/l je hidravlični gradient in  je hidravlična prevodnost. Negativni predznak pred hidravlično prevodnostjo je zaradi gibanja vode navzdol.  Glede na način pretakanja in vsebnosti vode v kraškem vodonosniku ločimo več con. Že Cvijić (1895) je uvedel delitev na vadozno in freatično cono, danes pa strokovnjaki ločijo še več con oziroma njihovih delov.  Za nenasičeno ali vadozno cono se v literaturi večkrat uporablja izraz areacijska ali neprežeta cona. Zanjo je značilno, da v njej pore niso zapolnjene z vodo oziroma se z vodo zapolnijo le občasno. Zgornji del vadozne cone predstavlja tanka prst, ki jo imenujemo cona talnega prenikanja. Pod prstjo se nahaja epikraška cona, ki je debela od nekaj centimetrov do nekaj metrov. Ta cona je zaradi večje agresivnosti vode in eksogenih procesov, predvsem temperaturnih razlik, močneje razpokana. Največji del vadozne cone predstavlja cona navpičnega prenikanja, ki sega od epikraške cone do gladine podzemne vode. V tej coni se voda iz por epikraške cone lahko zbira v curke padajoče vode. Debelina te cone lahko v ekstremnih primerih znaša tudi do nekaj kilometrov. Na podlagi debeline vadozne cone ločimo globoki in plitvi kras. Debelina vadozne cone plitvega krasa je majhna, tako da globlje kotanje na kraškem površju segajo do gladine podzemne vode ali celo pod njo (Gams in drugi, 1973). Značilnost globokega krasa je oblikovana vadozna cona pod vsemi deli površja.  Prehodno cono med vadozno in freatično cono imenujemo občasno zalita, epifreatična ali poplavna cona. V tem območju kraškega vodonosnika so kanali ob visokih vodah popolnoma zaliti z vodo, ob nizkih vodostajih pa voda odteče, nadomesti jo zrak. Tako se v njej izmenjujeta vertikalno prenikanje vod vadozne cone ali lateralno premikanje vod freatične cone. Amplituda nihanja podzemnih vod oziroma debelina epifreatične cone je odvisna od tipa krasa in stopnje zakraselosti. V dinarskem krasu lahko nihanje doseže amplitudo tudi do nekaj sto metrov, najpogosteje pa nekaj deset metrov.  Najnižja cona kraškega vodonosnika je nasičena ali freatična cona, ki jo literatura imenuje tudi prežeta cona. Pore v tej coni so stalno zapolnjene z vodo. Delimo jo na dinamofreatično cono in notefreatično cono. V dinamofreatični coni se voda pretaka lateralno od ponorov proti izvirom. V rovih dinamofreatične cone se pretoči 99 odstotkov vse vode freatične cone. V njej prevladuje turbulentni način pretakanja vode. Večji del aktivnih kanalov, ki prevajajo vodo v dinamofreatični coni, naj bi se nahajal v globini okoli 200 metrov pod gladino podzemne vode (Ford, Williams, 2007). Notefreatična cona se teoretično nahaja pod rovi dinamofreatične cone in sega do globine, kjer litostatični tlak zatisne vse razpoke v kamnini. Ta cona hidrološko deluje kot razpoklinski vodonosnik saj razpoke še niso bile razširjene v kraške vodonosnike; v njej prevladuje laminarni način pretakanja vode.  Napajanje je hidrološki proces, kjer površinske vode odtekajo v podzemlje. Ločimo neposredno napajanje, ki obsega vertikalno prenikanje padavinskih vod skozi vadozno cono. Ta način napajanja imenujemo tudi primarno ali avtigeno napajanje. če se neko kraško območje napaja pretežno s padavinsko vodo, govorimo o raztočnem krasu. Drugi način napajanja je posredno napajanje, imenovano tudi sekundarno ali alogeno, ki vključuje koncentrirane načine dotoka vode do freatične cone vodonosnika, predvsem ponikalnice z nekraških območij. Kraška območja, ki se napajajo predvsem z alogenimi tokovi, imenujemo pretočni kras. Mesta alogenega napajanja kraškega vodonosnika delimo na podlagi oblike na ponikve, ponore in požiralnike. V strokovni krasoslovni literaturi se izraz ponikev uporablja za ponikanje vodnega toka v odprtino, ki je delno ali povsem prekrito z naplavino (Gams in drugi, 1973). Ponikve se največkrat nahajajo na nizkih robnih delih krasa, kjer voda z večjimi količinami alohtonega materiala priteka na kras. Tako naplavina prekrije kraško površje, v katerega voda največkrat odteka v mnogih razpršenih ponikvah. Ponikve največkrat najdemo v dneh kraških polij ali slepih dolin. Termin ponor se v strokovni literaturi uporablja za večjo vodoravno odprtino, v katero teče potok ali reka. Največkrat se ponori nahajajo na območju kontaktnega krasa, kjer večje kraške reke odtekajo v podzemlje. Največji primer ponora na slovenskem krasu je ponor Reke v Škocjanske jame. Požiralnik je špranja ali brezno v skalnem koritu, ki požira vodo. Največkrat se požiralniki nahajajo v strugah rek na krasu (Gams in drugi, 1973). Katavatron je starogrška beseda, ki preprosto pomeni požiralnik oziroma ponor. V mednarodnem krasoslovnem izrazoslovju ima veliko ožji pomen ? navpični ponor v živi skali, umetno razširjen in urejen, po potrebi obzidan, opremljen z mrežo proti plavju. Osnovni namen je povečanje odtoka s kraškega površja ter s tem preprečevanje in zmanjševanje poplav. Na slovenskem krasu je bilo največ katavatronov urejenih konec 19. in v začetku 20. stoletja. Najbolj znani katavotroni so Putickove štirne na Planinskem polju. Praznjenje kraškega vodonosnika je hidrološki proces, kjer podzemske vode pritekajo na površje v kraških izvirih. Vodonosnik se lahko prazni skozi en sam izvir ali pa skozi skupino izvirov.  Zaledje izvirov obsega celo območje, iz katerega se površinske in podzemne vode stekajo proti tem izvirom. Meje območja, od koder se stekajo vode proti različnim izvirom, imenujemo razvodnice. V medzrnskih in razpoklinskih vodonosnikih se ujemajo z orografskimi mejami, v kraških vodonosnikih pa jih je zaradi njihove heterogenosti zelo težko ali celo nemogoče natančno določiti. Posebna lastnost krasa, ki dodatno otežuje opredelitev razvodnic, je tudi spreminjanje položajev razvodnic ob različnih hidroloških pogojih in s tem spreminjanje obsega zaledja izvirov. Pogosto se pojavlja tudi bifurkacija.  Glede na geološki položaj vodonosnih plasti ločimo proste, zajezene in ujete izvire (Ford, Williams, 2007). Prosti izviri se pojavljajo na kraških pobočjih nad dnom doline. Vode izvirajo pod vplivom gravitacije. Najpogosteje so to mesta, skozi katera se prazni vodonosnik vadozne cone (Bögli, 1980). Na slovenskem krasu so prosti izviri pogosti na pobočjih alpskih dolin, kot so izviri Boke, Soče, Savice in Govica. Značilen primer prostega izvira je tudi izvir Hublja pod Trnovskim gozdom.  Zajezeni ali kontaktni izviri so najpogostejši in najbolj vodnati kraški izviri. Pojavljajo se ob večjih zajezitvah v kraškem vodonosniku, ki običajno nastanejo ob stiku različno prepustnih kamnin (sprememba litologije, tektonske deformacije ali naplavine v dolinah in kotlinah) (Gams in drugi, 1973; Ford, Williams, 2007). Večina izvirov na slovenskem dinarskem krasu je zajezenega tipa. Vse izvire Ljubljanice na Ljubljanskem barju uvrščamo med zajezene izvire, prav tako tudi izvire Save Dolinke Zelence in Lijak pod Trnovskim gozdom.  Poseben tip zajezenega izvira imenujemo vaukluški izvir (Gams in drugi, 1973). Ime ima po izviru reke Sorgue v Provansi (Francija), ki se imenuje Fontaine de Vaucluse. Za take izvire je značilno, da iz njih iz globokih delov kraškega vodonosnika voda priteka po bolj ali manj navpičnih kanalih velikega premera, zaradi česar so tudi lahko pretoki zelo veliki. Lepi primeri izvirov te vrste so Divje jezero pri Idriji, Mrzlek v dolini Soče in Dobličica v Beli Krajini. Na Dinarskem krasu pa imajo vaukluški tip izvira reka Kolpa, Cetina in Una. Zajezitev vodonosnika pa lahko povzroči tudi gostejša slana voda. Tako se pojavijo obmorski in podmorski izviri, ki jih imenujemo brojnice ali vrulje (Gams in drugi, 1973). Brojnice so tam, kjer je morsko dno iz apnenca in zakraselo. Podzemeljski kraški kanali, ki napajajo te izvire, so nastali predvsem v pleistocenu, ko je bila morska gladina nižja od današnje. Z dvigom morske gladine na današnjo raven jih je morje zalilo. Znani so največ do globine nekaj deset metrov; sladka voda mora namreč imeti dovolj visoko zaledje, in ker ima manjšo gostoto kot slana, mora imeti tudi ustrezen hidravlični pritisk, ki omogoča iztekanje pod morjem. Na zakraselih obalnih območjih, kjer je primanjkovalo pitne vode, so ljudje že v antiki izkoriščali sladko vodo iz brojnic. V Sloveniji brojnic ne poznamo, lepi primeri na Dinarskem krasu pa so brojnica Zečica pod Južnim Velebitom in brojnice v Boki Kotorski.  Ujeti ali arteški izviri se pojavljajo tam, kjer se kraški vodonosnik nahaja pod neprepustnimi kamninami. Površina te vode je pod močnim pritiskom, zato ob tektonsko zdrobljenih conah ali prekinitvah v neprepustni krovnini priteka na površje.  Glede na stalnost pretokov ločimo stalne, občasne in periodične izvire (Gams, 2004). Stalni izviri so običajno izdatnejši izviri, skozi katere se prazni večji del kraškega vodonosnika. Na slovenskem krasu je cela vrsta stalnih kraških izvirov. Občasni izviri ali bruhalniki delujejo ob visokih vodostajih in navadno ležijo višje od stalnih izvirov. Lepa primera občasnih izvirov sta Škratovka na Planinskem polju in Govic nad Bohinjskim jezerom. Posebna oblika izvira je periodični izvir ali zaganjalka. Takim izvirom pravimo tudi intermitentni izviri ali minutniki. So kraški izviri, ki bruhajo vodo v določenih časovnih presledkih, tako da se pretok spreminja. Zaganjalke delujejo po načelu vodne natege. Najbolj znane zaganjalke v Sloveniji so izvir Presihajoči studenec pod Iglo pri Solčavi, Lintvern pri Vrhniki, Minutnik na Gorjancih in Zaganjalka pri Cerknem. Slovenska kraška terminologija (Gams in drugi, 1973) loči izvire tudi glede na vodnatost in način izviranja. Tako je obrh močan kraški izvir ob vznožju izrazite skalne stene. Taki so izvir Krupe, med izviri Ljubljanice so obrhi Močilnik in izviri v Retovju, izvir Unice na Planinskem polju, izvira Temenice pri Mirni Peči in pri Prečni, izvir Bilpe itd. Kropa je močan kraški izvir, iz katerega vode pritekajo na površje razpršeno v več manjših izvirih. Taki so seveda izviri Krope, Ljubljanice pri Bistri, izviri Save Dolinke itd. Vretje so kraški izviri, iz katerih ob visokih vodostajih izvirajo izdatne količine vode oziroma voda iz njih izhaja pod pritiskom, tako da je videti, kot da vre. Kotliči v Rakovem Škocjanu in izvir Štebergščice na Cerkniškem polju sta ob visokih vodostajih lepa primera vretja. Prelivni izvir je občasni kraški izvir, ki je aktiven ob visokih vodostajih, ko nižji, običajno stalnejši izvir ne zmore prevajati vse vode, ki priteka iz kraškega vodonosnika. Primer prelivnega izvira je Krška jama, ki leži nad izvirom Krke in ob visokih vodah deluje kot izvir. Posebna hidrološka oblika na kraškem površju je estavela, saj se prek nje lahko kraški vodonosnik napaja in prazni, torej deluje kot ponikev in kot izvir. Razlog za dvojno funkcijo je, da se nahaja v epifreatični coni kraškega vodonosnika, tako da ob višanju gladine podzemne vode deluje kot izvir, ob nižanju pa kot ponor. Estavele so najpogostejše na kraških poljih, v Sloveniji so pogoste na Cerkniškem polju in na Pivških jezerih.  Na kraškem površju se ponekod pojavljajo kraške kotanje, katerih dna segajo v območje občasno freatične cone. Ob višjih vodostajih, ko je gladina podzemne vode višja od dna kotanj, se napolnijo z vodo. Te oblike običajno imenujemo presihajoča jezera. Značilna so za vsa kraška polja, med njimi pa ima prav gotovo posebno mesto Cerkniško jezero. Presihajoča jezera se pojavljajo tudi v manjših kotanjah, kot so na primer Pivška jezera. Največje število manjših presihajočih jezer se nedvomno pojavi ob višjih vodostajih na vseh območjih plitvega krasa, ko so dna zaprtih kraških kotanj, predvsem vrtač in udornic, občasno ojezerjena.  Kljub temu da kras velja za brezvodno pokrajino, so na njem lahko tudi površinski tokovi. Nekateri površinski tokovi so manjši in pogosto le občasni. Pojavljajo se le izjemoma na območjih, ki jih opredeljujemo kot fluviokraška. Na krasu se pojavljajo tudi večje površinske reke, ki pogosto tečejo po bolj ali manj globokih kanjonih. Ti so značilni za plitvi kras, saj segajo do gladine podzemne vode, zato je v njih prisoten površinski vodni tok. Najverjetneje so to antecedentno vrezani kanjoni, saj so reke tektonskemu dvigu reliefa ali upadu gladine podzemne vode lahko sledile s korozijskim poglabljanjem dolin. Najbolj značilni primeri v Sloveniji so kanjoni Kolpe, Lahinje in Krke, na dinarskem krasu pa Zrmanje, Dalmatinske Krke, Cetine itd.  Po Slovarju slovenskega knjižnega jezika (Pogačnik, 2008) je jama »naraven izvotljen prostor pod zemeljskim površjem«. Jamarska zveza Slovenije (dalje JZS) in Kataster Jamarske zveze Slovenije, ki hrani in zbira podatke o jamah v Sloveniji, uporabljata definicijo jam, ki pravi, da je jama vsaka naravna votlina v kamnini, ki je prehodna človeku in je vsaj 10 metrov dolga ali globoka. Tudi Mednarodna speleološka zveza (International Speleological Union) opredeljuje jame kot naravne podzemne votline v kamnini, ki so dovolj velike, da so prehodne za človeka. Slovenska kraška terminologija (Gams in drugi, 1973, 17) pa jamo opredeljuje kot prehodno podzemeljsko votlino, ne glede na to, ali je vodoravna ali navpična. Take jamarske definicije so nastale, ker lahko raziskovalci jam pridobijo podatke le iz človeku dostopnih jam.  Genetske definicije opredeljujejo kraške jame kot odprtine v kamnini, ki jih je razširilo raztapljanje, od dimenzij, ko se je v njih pojavil turbulentni način pretakanja vode. Torej so kraške jame vse odprtine v kamnini, ki jih je oblikovala voda z raztapljanjem; nadaljnjo preoblikovanje je vezano na kombinacijo več procesov. V naravnih pogojih to pomeni, da so jame vse odprtine, širše od 5 do 15 milimetrov, kar je minimalna širina za vzpostavitev turbulentnega načina pretakanja vode skozi vodonosnik (Ford, Williams, 2007). Zgodnja faza nastanka jam je vezana na razpoklinski vodonosnik, ki ga v karbonatnih kamninah gradijo predvsem razpoke in lezike, v katerih prevladuje laminarni način pretakanja vode. Pred širitvijo razpok z raztapljanjem je njihova širina od 0,1 do 1 milimetra. če skozi razpoke teče voda, jo pri tem raztaplja, nasičenost vode vzdolž razpoke narašča. Ker bo voda v razpokah vedno manj agresivna, bo dinamika raztapljanja vzdolž razpok padala. Ker je laminarni tok vode skozi kanal razmeroma počasen, izmenjava ionov med raztopino in steno kanala pa vezana le na molekularno difuzijo, se večina vode nasiči v začetnem delu kanala, tako da se kanali vodonosnika najbolj širijo le v začetnih 10 odstotkih dolžine (Ford, Williams, 2007). če bi bila hitrost raztapljanja vzdolž razpok pri apnencu povsem linearna, bi pomenilo, da jam tako rekoč ne bi bilo. Nelinearnost hitrosti nasičenja vode je torej nujna, da se raztopina ne nasiči že takoj po vtoku v razpoko, saj v nasprotnem primeru ne bi raztapljala vzdolž celotne razpoke in je ne bi širila. Na podlagi eksperimentov je bilo ugotovljeno, da zaradi nečistosti v apnencih hitrost raztapljanja blizu nasičenosti upade. Hitrost raztapljanja bo padla za nekajkrat in povezava med stopnjo raztapljanja kamine in stopnjo nasičenosti raztopine ne bo več linearna. Zaradi te značilnosti bo raztapljanje prisotno globlje v kamninski masi, kot če bi bila povezava linearna (Dreybrodt, Gabrovšek, 2002). Ko se razpoke zaradi raztapljanja širijo, se njihova hidravlična upornost manjša in pretok skoznje narašča. Naraščanje pretoka pospešuje hitrost raztapljanja vzdolž razpok, kar pa ponovno pospešuje naraščanje pretoka. To je pozitivno povratna zanka, ki se konča s prebojem. Preboj je trenutek, ko se vzdolž celega kanala pojavi turbulenten način pretakanja vode. V razmeroma kratkem času (npr. reda velikosti nekaj sto let) pretok in hitrost raztapljanja vzdolž kanala narasteta za nekajkrat (Dreybrodt, Gabrovšek, 2002). Vso zgodnjo fazo nastanka jam do preboja, ko razpoke prerastejo v kraške kanale, imenujemo čas snovanja (Palmer, 2002).  Ko se po vsej dolžini kanala vzpostavi turbulentni tok, se povečata hitrost in pretok vode. Izmenjava ionov med raztopino in steno rova ni vezana le na molekularno difuzijo, ampak na advekcijo, ki je v turbulentnem toku močno pospešena. Razpoklinski vodonosnik s prebojem postane kraški vodonosnik. Širjenje premera kanala se s tem skokovito poveča. V povprečju se premer rovov širi s hitrostjo 2-3 metre na 1000 let (Palmer, 2002). Do preboja se razpoke širijo zgolj z raztapljanjem. če bi bili v vodnem toku prisotni tudi mehanski delci, bi se drobne razpoke lahko zamašile. Turbulentni tok pa omogoča abrazijo sten kanalov z meljem, mivko, peskom, prodom ali gruščem, saj so kanali dovolj široki, da dovoljujejo transport mehanskega materiala. Mehanska erozija širi že izdelane kanale in jih preoblikuje (Gams, 2004). Jamski rov se tako z raztapljanjem in mehansko erozijo širi ter doseže maksimum, po katerem se hitrost vode ob enakih pretokih zmanjša. Ob dovolj majhni hitrosti vode skozi rov se na stenah sedimentira obloga iz netopnih mineralov, ki preprečuje stik nenasičene vode s steno rova; tako nenasičena voda več ne raztaplja sten rova. Hitrost širjenja rova zaradi raztapljanja se bistveno zmanjša ali celo ustavi (Palmer, 2002).  Še nedolgo nazaj so sklepali, da se zakrasevanje prične sorazmerno pozno, šele ko v kamnini nastane cela vrsta razpok. S tega stališča so izhajali zagovorniki teorije o obstoju predkraške faze, saj naj karbonatni masiv sprva še ne bi bil zakrasel, ampak je na površju prevladoval fluvialni tip reliefa. Predkraški fazi naj bi sledila kraška faza, ko so razpoke prerasle v kraške kanale in je začelo delovati podzemno pretakanje vode.  Sodobno krasoslovje zavrača teorije o predkraški fazi ali kakršnihkoli drugih fazah zakrasevanja, saj so znani mehanizmi nastajanja jam v mladih apnencih, posebej na območjih mešanja sladke in slane vode. Procesi zakrasevanja so danes prisotni v okoljih, kakršna so bila v času nastajanja apnencev na območju Slovenije v mezozoiku. Danes primer takega okolja najdemo na bahamskih otokih. Torej o predkraški fazi ne moremo govoriti, vsekakor pa kras in jame niso starejši od apnencev, hkrati pa ne dosti mlajši. Najpomembnejše nezveznosti v kraški kamnini, ob katerih se oblikujejo kanali v freatični coni, so lezike, kljub temu pa se kanali oblikujejo tudi ob razpokah in prelomih. V kraške kanale pa ne prerastejo vse lezike. Ugotovljeno je bilo, da le manjši delež vseh lezik lahko preraste v kraške kanale (Ford, Williams, 2007).  Kraški kanali v freatični coni se najpogosteje razvijejo ob lezikah. Po preboju bodo imeli v profilu lečasto obliko premera le nekaj centimetrov, saj podolgovata razpoka prerašča v okrogli kanal. Kasneje bodo v profilu rovi okrogli ali elipsasti s premerom tudi do 30 metrov. Drugačne oblike freatičnih rovov so rezultat neenotnih geoloških razmer (Ford, Williams, 2007).  Druge vrste kanalov so vezane na razpoke in prelome. Največkrat so navpični ali pa vsaj zelo strmi, v profilu so elipsaste ali lečaste oblike. Navadno potekajo bolj ali manj pravokotno na plasti v kamnini in povezujejo dva ali več rovov, ki so nastali ob lezikah. Vsem kraškim kanalom, ki nastanejo v freatični coni, pravimo freatični rovi (Ford, Williams, 2007). Jame v freatični coni so popolnoma zalite z vodo, zato korozija deluje na vse stene rova. Poznamo celo vrsto skalnih oblik, ki nastajajo zaradi delovanja korozije na jamsko steno (Slabe, 1992, 1993, 1994, 1995, 1996). Najpogostejše oblike na jamskih stenah so fasete. To so majhne vdolbine v jamski steni, ki jih največkrat ločujejo ostri robovi. Rahlo so razpotegnjene v smeri toka. Najglobljo točko imajo v smeri, od koder tok priteka. Njihova oblika je še najbližje žličkam brez ročaja (Gams, 2004). Na njihov nastanek in obliko bistveno vplivata sestava in razpokanost kamnine, saj v nehomogeni in pretrti kamnini fasete ne nastajajo (Slabe, 1992, 1993). Fasete pa ne odražajo le smeri toka, ampak tudi hitrost. Hitrejši ko je tok, manjše so fasete. Zanimive korozijske oblike so tudi stropni žlebovi, ki so pogosto vijugasti. Izdelal jih je vodni tok, ko je tekel po naplavini, ki je zapolnjevala rov, ali pa so ostanki začetnih kanalov, ob katerih se je razvil jamski rov. Kadar se stropni žlebovi med seboj prepletajo, jih imenujemo anastomoze. Erozijskega nastanka so draslje, imenovane tudi vodni mlini, ki se nahajajo v živoskalnih rečnih koritih tudi zunaj jam. Te kotanje izdela vrtinčasta voda s prodniki, s katerimi brusi tla rova. Na dnu, stenah, najpogosteje pa na stropu jamskega rova so manjši slepi kanali, globoki od nekaj deset centimetrov do več deset metrov; imenujemo jih korozijski žepi. Zaključujejo se z ozko razpoko, ob kateri so nastali. Lahko so okrogle ali ob razpoki razpotegnjene elipsaste oblike. O njihovem nastanku je cela vrsta različnih teorij. Lahko se oblikujejo zaradi konvekcije stoječe ali počasi tekoče vode v popolnoma zalitem jamskem rovu (Ford, Williams, 2007). Najprepričljivejša je teorija, da so nastali zaradi korozije mešanice, kjer agresivna voda iz vadozne cone ob razpoki vteka v jamske kanale freatične cone (Bögli, 1980). Lahko se oblikujejo tudi v občasno zaliti coni, kjer voda prinaša večje količine zračnih mehurčkov v podzemlje, ti pa se ujamejo v različne zajede na stropu in stenah jam. Ogljikov dioksid se iz zračnih mehurčkov izloča v vodo ob stropu, kar povzroča pospešeno raztapljanje ob zajedah (Ford, Williams, 2007). Kraški vodonosnik se z vertikalnim prenikanjem avtigene vode skozi vadozno cono napaja neposredno, lahko pa tudi posredno, in sicer tam, kjer koncentrirani alogeni vodni tokovi oziroma ponikalnice iz nekraških območij vtekajo v kras. Območja na stiku kraških in nekraških kamnin, kjer vode iz nekraškega površja tečejo v kras, imenujemo kontaktni kras. Zanj so na površju značilne slepe doline, ponorni zatrepi (Mihevc, 1991), suhe doline, kraški ravniki (Gams, 2001), skupine udornic v kraškem zaledju večjih ponorov (Stepišnik, 2006) in značilne daljše vodoravne jame. V jame vtekajo reke ponikalnice, ki majo mnoge samosvoje značilnosti. S stališča oblikovanja jam se alogene vode od avtigenih razlikujejo po treh značilnostih: voda v kras ne vteka razpršeno, ampak je že zbrana v večje tokove; voda ni nasičena s karbonati in je zato sorazmerno agresivnejša; voda s seboj nosi mehanski tovor, ki ga v podzemlju akumulira ali pa z njegovo pomočjo struži jame.  Oblikovanje daljših vodoravnih jam kontaktnega krasa je vezano na preoblikovanje že izdelanih jam v freatični coni. Malo verjetno je, da bi voda z mehanskim tovorom razpoklinski vodonosnik lahko preoblikovala v kraškega, saj bi si s tovorom sproti mašila poti. Vtekanje alogene vode z mehanskim tovorom v jame povzroča odlaganje tovora v spodnjih delih freatičnih zank, s kombinacijo abrazije in korozije pa se rovi širijo dosti hitreje kot izključno s korozijo. če razmere trajajo dovolj dolgo, je večina jamskega svežnja pod gladino podzemne vode zasutega, voda pa teče približno na nivoju gladine po lastni nasipini. Ta proces oblikovanja rovov na kontaktnem krasu imenujemo parageneza. Prvi je izraz uporabil Renault (1968) in s tem terminom imenoval proces preoblikovanja freatičnih rovov z vtokom sedimenta; sediment prekrije dna in spodnji del sten rovov, korozija razjeda strop. Pasini (1975) je namesto parageneze uporabil slikovit termin antigravitacijska erozija (it. erosione antigravitativa), saj abrazijsko vrezovanje v jamskih rovih deluje navzgor, v rečnih koritih površinskih tokov pa je zaradi gravitacije usmerjeno navzdol. Danes paragenezo razumemo kot proces erodiranja in korodiranja jamskega stropa do gladine podzemne vode ter akumulacije alogenega materiala na dno rova. Tako se rov širi navzgor, pod rovom pa nastaja nekakšen kanjon, zapolnjen z alogenim materialom (Ford, Williams, 2007). Rezultat parageneze so daljše vodoravne jame približno na višini gladine podzemne vode. Zanje sta značilna obokan strop in nasip po dnu. Ponikalnica po njih na videz teče v obliki podzemne reke. Take jame imenujemo paragenetske jame, zaradi njihove lege v občasno zaliti coni pa jih lahko imenujemo tudi epifreatične jame. Daljši vodoravni odseki jam kontaktnega krasa so lahko nastali tudi z drugimi procesi. Podzemni kanjoni v epifreatični ali vadozni coni so rezultat vrezovanja ob spuščanju gladine podzemne vode. Ko se gladina podzemne vode postopoma spušča, se voda prilagodi novim pretočnim razmeram; korozijsko in erozijsko oblikuje dno epifreatičnega rova, največkrat se zareže v vrhnji del freatične zanke. Nastanejo daljši vodoravni podzemni jarki; če so večji, jih lahko imenujemo tudi podzemni kanjoni, ki dosegajo globine do okoli 100 metrov in dolžine nekaj kilometrov (Ford, Williams, 2007). Najlepši primer vodoravne jame na kontaktnem krasu, ki se je vsaj delno oblikovala z vrezovanjem, so Škocjanske jame. Del tega podzemnega kanjona je okoli 500 metrov dolg Hankejev kanal. Lepe primere vrezovanja najdemo tudi v Vodni jami v Lozi in v Tajni jami na Ponikovskem krasu. Obhodni rovi se navadno oblikujejo kjer je pretok v prvotnem kanalu moten ali oviran. Na pritočni strani nad oviro se oblikuje eden ali več obhodnih rovov. Spodaj ležeči del freatične zanke popolnoma zapolni alogen material in postane hidrološko neaktiven. Ves pretok in transport alogenega materiala nato prevzame obhodni rov. Stik krasa z nekrasom oziroma kontaktni kras pogojuje vtekanje vode in alogenega klastičnega materiala v kraško podzemlje ter posledično oblikovanje paragenetskih jam. Dokler bo v jamskem rovu zadostna količina alogenega mehanskega materiala, bodo rovi paragenetski; globlje v jamskem sistemu se bo pojavljajo vse več povsem zalitih rovov, ki so pod nivojem nihanja gladine podzemne vode. Take kratke, povsem zalite odseke rovov imenujemo sifoni. V nadaljevanju jame, ko alogenega materiala zmanjka, ostaja jama bolj ali manj freatična. Najlepši primer paragenetske jame v Sloveniji je okoli osem kilometrov dolga Velika Karlovica na severozahodnem, ponornem robu Cerkniškega polja. Jama je večkrat zalita s krajšimi sifoni, znani del se zaključi s še neraziskanim sifonom pod udornico Šujico. Na odtočnem delu sifona se paragenetski rovi nadaljujejo v vodoravnem, skoraj pet kilometrov dolgem sistemu Zelških jam, iz katerih vode izvirajo v Rakovem Škocjanu. Podobnih, a krajših paragenetskih jam je v Sloveniji še cela vrsta. Največkrat se nahajajo na ponornem delu krasa. V drugih delih krasa najdemo tudi neaktivne odseke paragenetskih jam, ki so nastale v preteklih hidroloških razmerah.  Zaradi denudacijskega zniževanja površja se v krasu običajno vodni tokovi prestavljajo navzdol. Tako se razvijejo novi rovi, višje ležeči stari rovi pa postanejo neaktivni. Oblikujejo se jame v etažah. če se situacija večkrat ponovi, lahko nastane cela vrsta etaž. Najdaljša epifreatična jama je več kot 20 kilometrov dolga Postojnska jama, ki ima vsaj dve etaži. Aktivna etaža z nekaj sifoni se zaključi v daljšem sifonu pod Planinsko koliševko. Na odtočni strani se paragenetski rovi nadaljujejo v okoli 6,5 kilometra dolgi Planinski jami, iz katere vode izvirajo na Planinsko polje. Najmanj štiri etaže pa so v jamskem sistemu Kačne jame, ki je nadaljevanje Škocjanskih jam, in v jami Predjama.  Gladina podzemne vode je v določenih pogojih nižji od točke vtekanja vode v kras. Tako voda v podzemlje odteka v ponikvah in požiralnikih. Pod njimi ne bodo nastale enotne vodoravne jame, ampak se bodo alogene vode prelivale prek vadozne cone do gladine podzemne vode. Jame v tem delu so bolj ali manj vertikalne ter imajo navadno značilnosti in obliko jam vadozne cone. Na gladini podzemne vode pa se oblikujejo epifreatični rovi. Dober primer te vrste kontaktnega krasa je severozahodni del Matarskega podolja, kjer vhodne dele nekaterih jam tvorijo navpični odseki, ki jim sledijo vodoravni epifreatični rovi.  Vodoravne paragenetske jame so človeku najbolj dostopne, saj je v podzemlje najlažje prodirati po širokih vodoravnih rovih. Raziskovalci so dolgo menili, da so prav takšne jame bistveni del kraškega podzemlja, ampak danes vemo, da so vezane le na posebne hidrološke razmere kontaktnega krasa. Najdaljše jame na slovenskem krasu so paragenetsko preoblikovane. Vadozna cona je v neposrednem stiku s površjem in prejema padavinsko vodo. V coni talnega prenikanja se nahajajo razpadli kosi kamnine, ki so v neposrednem stiku z agresivno vodo v prsti. Največji delež agresivnosti potroši prenikla voda prav v coni talnega prenikanja in epikraški coni. V kamnini na površju ali tik pod prstjo, v epikraški coni, najdemo izlužene geološke strukture, razširjene razpoke in koreninske luknje.  V coni navpičnega prenikanja nastajajo brezna. O nastanku brezen govori precej manj študij kot o nastanku jam v drugih hidrografskih conah (Gams, 2004). Na vrhu prenikla voda odteka po različnih razpokah in kanalih ne glede na njihov nastanek. Nekoliko globlje se vodni tokovi zbirajo v vse večje curke in oblikujejo drobne strme kanale. Ko se vodni curki pojavijo na takem kraju, da začnejo prosto padati navzdol, začne tu nastajati vertikalni jašek, ki ga imenujemo brezno. Z udarjanjem nenasičenega vodnega curka v dno brezna se to korozijsko poglablja, saj je dinamika raztapljanja zaradi hitre izmenjave ionov pospešena. Del vode pa zaradi površinske napetosti polzi po stenah brezna, ga raztaplja in tako se brezno počasi širi.  Teoretično vodni curki brezna poglabljajo, dokler ne dosežejo gladine podzemne vode oziroma freatične cone. Maksimalna globina brezen je torej opredeljena z relativno višinsko razliko med površjem in gladino podzemne vode. Najgloblja brezna so zato oblikovana prav v visokogorju, kjer je ta razlika največja. V praksi pa se na dnu brezen večkrat pojavi jezerce, ki ublaži udarjanje vode v dno brezna, in s tem se navpično poglabljanje zaustavi. Voda iz jezerca bočno odteka in ob isti ali drugi razpoki oblikuje drugo brezno. če se opisana situacija večkrat ponovi, nastanejo stopnjasta brezna. Tak preprost sistem stopnjastih brezen z vmesnimi krajšimi vodoravnimi deli, kjer se lahko pojavljajo manjša jezerca ali celo sifoni, je najbolj značilen sistem za vadozno cono. Taki sta tudi najgloblje brezno na svetu, sistem Voronja (Krubera) na Kavkazu z globino 2158 metrov, in najgloblje brezno v Sloveniji ? čehi 2 z globino 1502 metra.  Pri stopnjastih breznih posamezne stopnje običajno merijo od 10 do 30 metrov. če voda iz dna brezna odteka po odprti razpoki, se lahko brezno nemoteno poglablja. Takšna brezna brez stopenj so lahko zelo globoka. Dolgo je za najgloblje enovito brezno s 410 metri vertikale veljalo Sotano del Barro v Mehiki. Nato sta bila na Kaninu odkrita Vrtiglavica s 643 metri vertikale in povsem navpično Brezno pod velbom, globoko 541 metrov. Vadozna cona je z vidika proučevanja jam pomembna predvsem zato, ker se v njej ohranijo hidrološko neaktivne jame in jamske oblike, ki so nastale v freatični ali epifreatični coni.  V prejšnjih poglavjih so opisani procesi oblikovanja jam v različnih hidrografskih conah. Kraško površje, kot tudi ponorni in izvirni deli krasa se zaradi denudacijskih procesov stalno znižujejo, kar povzroča upadanje gladine podzemne vode. Ko z upadom gladine podzemne vode postanejo hidrološko neaktivne, se njihova rast popolnoma ustavi; to ne velja za brezna, ki nastajajo v vadozni coni. Tako se v vadozni coni nahajajo jame, katerih nastanek je vezan na freatično in epifreatično cono.  V vadozni coni se tako nahaja cela vrsta jam različnega nastanka, ki se med seboj prepletajo. Zelo pogosto brezna sekajo neaktivne jame, ki so nastale v freatični ali epifreatični coni, ali pa se v njih zaključujejo. Tako imamo pri raziskovanju jam skoraj vedno opravka s poligenetsko obliko, ki je nastala v različnih speleogenetskih fazah. Le brezna, če ne sekajo drugih rovov, so genetsko enotna.  V hidrografsko neaktivnih jamah je prisotna tudi cela vrsta različnih procesov mehanskega in kemičnega preperevanja, ki rove spreminjajo. Kot je bilo že omenjeno, aktivna vadozna brezna večkrat sekajo hidrološko neaktivne jamske rove. Nenasičena voda bo te rove preoblikovala z raztapljanjem, če pa so zapolnjeni s klastičnimi sedimenti, predvsem ilovico, jih bo spiralo, in v njej bodo nastale kotanje.  Največkrat se pri proučevanju jam srečamo z rovi, ki imajo ostre, oglate oblike stropa in sten, tla pa so prekrita s podornimi bloki, ki so nastali zaradi rušenja. Do rušenja pride, ko so samonosilne sposobnosti sten ali stropa presežene. Rušenje se zaključi, ko je doseženo novo ravnotežno stanje. Do mehanskih nestabilnosti privedejo različni vzroki. Najpogosteje se pojavijo pri umiku vode iz rovov freatične cone, kar povzroči umik vzgonske podpore vode, zaradi česar se efektivna teža jamskega stropa poveča (pri apnencih za okoli 35 odstotkov). Pogosto se nestabilnost pojavi na stičišču več rovov ali kjer večji prelomi sekajo jamske rove. Vzrok za rušenje so tudi agresivni vodni curki, ki širijo razpoke v stropu in slabijo samonosilne sposobnosti stropa (Ford, Williams, 2007). Rušenje je prisotno že v aktivnih rovih freatične cone, ampak običajno so podorni bloki odstranjeni, korozija pa ostre in oglate oblike povsem zabriše, zato jih težko prepoznamo. Kadar so rovi večji, rušenje traja toliko časa, da odpade vse, kar ni v ravnotežju. Prvotna oblika rova se pri tem popolnoma zabriše, votli prostor pa lahko leži veliko višje od prvotnih rovov. če je prvotni rov hidrološko aktiven, lahko podorno skalovje sproti odnaša in nastanejo velike jamske dvorane. Največja jamska dvorana na svetu, s prostornino okoli 20 milijonov kubičnih metrov, je dvorana Sarawak v jami Lubang Nasib Bagus, ki se nahaja v malezijskem delu Bornea (Ford, Williams, 2007).  Ker so karbonatne kamnine porozne in vedno vsebujejo vsaj nekaj vode, je zmrzalno preperevanje pomemben način mehanskega preperevanja jam v zmerno topli in hladni klimi. V primeru klimostatične jame, kjer ima jama le en vhod ali pa so vhodi daleč narazen, tako da znotraj jame ne poteka cirkulacija zraka med vhodoma, je preperevanje omejeno le na vhodne dele jame. Stene se po malem krušijo, v daljšem času pa je proces tako učinkovit, da so vhodi v vodoravne jame poševni; strop ob vhodu se ruši in material se akumulira na tleh, tako da vhodni del jame leži višje od prvotnega rova.  V jamah s cirkulacijo zraka zmrzalno preperevanje poteka veliko globlje, lahko po vsej dolžini jame med vhodoma. Zaradi večje poroznosti najbolj preperi siga v jamah; krušijo se tudi stene. Na finozrnatih sedimentih se lahko oblikujejo poligonalna tla. Lep primer jame z intenzivnim zmrzalnim preperevanjem in poligonalnimi tlemi je 200 metrov dolg vodoravni rov Skednene na severnem robu Planinskega polja, ki je delno zapolnjen s finozrnatimi sedimenti. V jamah, ki so daljši časa neaktivne, so opazne oblike, ki nastanejo s kemičnim preperevanjem. Najpogosteje se pojavijo ob vhodih v jame, kjer se v toplem delu leta topel in vlažen zrak ob stiku z jamskimi stenami ohladi in odda vodo. Aktivno je tudi globlje v jamah, kjer se izmenjavata vlaženje in sušenje sten. Ta kondenzna voda je zasičena z ogljikovim dioksidom in zato močno korozivna. Razjeda jamske stene, strope in kapnike. Pogosto raztopi kamnino, ostanejo pa tanke, nekaj milimetrov ali centimetrov debele kalcitne žile, ki navadno za nekaj milimetrov, lahko pa tudi centimetrov moli iz jamske stene ali stropa. Najpogosteje pa so stene prekrite z gosto mrežo malih vdolbin s premerom od 3 do 10 milimetrov in globino okoli 2 milimetra (Ford, Williams, 2007). Kemično preperevanje s kondenzno vodo lahko sega do 5 centimetrov globoko v kamnino (Zupan Hajna, 2003). če kondenzna voda iz stene izhlapi, na steni ostane bel oprh. Poleg podornih blokov so alogeni fluvialni sedimenti najpomembnejša mehanska polnila jamskih sistemov. Jame freatične in epifreatične cone, predvsem na pretočnem krasu, so zapolnjene z alogenimi sedimenti. Le brezna so praviloma brez alogenih polnil.  Prod in večji bloki alogenega izvora prihajajo v jame z močnejšimi alogenimi tokovi. Značilni so za območja, kjer voda vteka v kras iz hribovitih predelov, ali za alogene tokove z veliko površino porečja. Najdemo jih v jamah, v katere so odtekali fluvioglacialni tokovi, ki so s seboj nosili velike količine glaciogenega materiala. Ne smemo pa zanemariti procesov rušenja jamskih rovov, kjer avtogeni material v obliki grušča ali proda izvira iz podornih dvoran ali udornic. Največje prodne akumulacije avtigenega materiala najdemo v Planinski jami, kjer voda izpod Planinske koliševke odnaša nekaj kilometrov daleč. Peščeni alogeni sedimenti so v naših jamah pogosti, saj vode v kras navadno vtekajo s flišnih območij. Pojavlja se v plasteh z ilovnatim sedimentom. Največji delež alogenih polnil pa v jamah predstavljajo ilovnati sedimenti. Ker jih voda prenaša kot lebdeč tovor, jih najdemo na stropih in stenah jam, največ pa na tleh. Izvor ilovic je zelo različen, od erodiranih prsti, presedimentiranih fluvialnih in jezerskih sedimentov do eolskih sedimentov. Sedimentacija se v jamah vrši iz stoječe ali počasi tekoče vode ob višjih gladinah podzemne vode. Plasti ilovnatih sedimentov so navadno vzporedne sedimentacijskemu površju, ki je lahko ravno ali nagnjeno. Debelina ilovnatih plasti lahko doseže tudi več deset metrov (Ford, Williams, 2007). Na stenah in stropu jamskih rovov se pojavljajo tudi tanke plasti finozrnatih poplavnih sedimentov. V jamah, ki so daljše obdobje nepoplavljene, se finozrnat sediment na steni prerazporedi v značilne vzorce, ki najbolj spominjajo na zajede črvov v lesu. Imenujemo jih vermikuliti (Bögli, 1980).  Poplavni ilovnati sedimenti se odlagajo v jamah ob višjih gladinah podzemne vode, ko poplavi rove, ki ob nižjih vodostajih pa ne delujejo več kot kraški vodonosniki. V njih voda z lebdečim tovorom le zastaja in se ne giblje. Posledično se odlaga poplavna ilovica, ki lahko postopoma popolnoma zapolni jamski rov. Prav zato je večina freatičnih in epifreatičnih rovov, ki so neaktivni in se nahajajo v vadozni coni, delno ali popolnoma zapolnjenih s poplavno ilovico.  Najpogostejši kemogeni sediment v jamah je siga, ki je na slovenskem krasu večinoma kalcitne sestave (Zupan Hajna, 2005). Izločanje kalcita je obraten pojav od raztapljanja, nastane pa zaradi porušenega dinamičnega ravnotežja v raztopini. Ko parcialni tlak ogljikovega dioksida v okoliški atmosferi upade, se ogljikov dioksid iz vode prične izločati v atmosfero. Delež produktov v raztopini naraste, torej voda postane prenasičena. Rezultat je izločanje kalcita. V površinskih vodotokih se izloča kot lehnjak, v podzemlju pa kot siga.  Koncentracija ogljikovega dioksida v padavinski vodi je premosorazmerna parcialnemu tlaku ogljikovega dioksida v atmosferi, ki je okoli 0,033 odstotka. Ko voda pade na površje, prenika skozi prst. V zmerno toplem pasu je parcialni tlak ogljikovega dioksida v prsti od 0,1 do 6 odstotkov (Ford, Williams, 2007), torej se mora koncentracija ogljikovega dioksida v raztopini še povečati. Voda nato odteka skozi razpoke v kamnini, jih raztaplja in širi. Na svoji poti doseže dinamično ravnotežje; raztopina postane nasičena, ne raztaplja ali odlaga kalcijevega karbonata. Ko raztopina vstopi v jamsko okolje, kjer je parcialni tlak ogljikovega dioksida manjši kot v porah v prsti, se začne ogljikov dioksid izločati iz raztopine. Raztopina postane prenasičena s kalcijevim karbonatom, zato se izloča kalcit v obliki sige. V toplejših tropskih podnebjih, kjer je parcialni tlak ogljikovega dioksida v prsti večji in dosega vrednosti med 0,2 in 11 odstotki, je razlika v parcialnem tlaku med prstjo in jamskim okoljem veliko večja; v jamah je zato izloča več sige. Nasprotno je v hladnejših podnebjih.  če kraškega površja ne prekriva prst, bo v raztopini le atmosferski ogljikov dioksid. Ker je v jamskem okolju večji parcialni tlak ogljikovega dioksida kot v atmosferi, voda ob vstopu v jamsko okolje pridobi dodatni ogljikov dioksid; nasičena raztopina postane nenasičena. Rezultat sta raztapljanje jamskega stropa v okolici odprtine, kjer voda vstopa v jamsko okolje, in oblikovanje stropnih zajed.  Siga je značilna samo za vadozno cono krasa; pod gladino podzemne vode se ne odlaga. Način odlaganja in oblika sige pa sta odvisna od lokalnih pogojev, in ne od globine jame. Oblike sigovih tvorb so odvisne od količine in načina dotoka raztopine. Lahko se izloča iz kapljajoče vode, vode, ki teče po stenah ali tleh, iz mezeče ali pljuskajoče vode, iz vode, ki se premika po tankih kanalih zaradi kapilarne napetosti, iz stoječe vode itd. (Zupan Hajna, 2005).  Sige se med seboj razlikujejo glede na zunanjo obliko, način nastanka in po drugih lastnostih. Kalcitni kristali v sigi se izločajo v plasteh, ki rastejo druga nad drugo. Posamezno plast tvori množica istočasno individualno rastočih kristalov na enotni podlagi. Hitrost izločanja sige je odvisna od hidroloških pogojev, ki vplivajo na jakost in stalnost posameznega prenikajočega curka vode. Nekaj milimetrov lahko zraste že v nekaj letih ali pa v nekaj tisoč letih (Zupan Hajna, 2005).  Barva sige je odvisna od njene mineralne sestave, različnih kovinskih nečistoč v karbonatnih kamninah, prsti in vegetacije na površju, podnebja in jamskega okolja. Izvor barve lahko pripisujemo organskim snovem, kovinskim ionom in različnim pigmentom. Organske kisline, ki izvirajo iz prsti in vegetacije na površju, sigo obarvajo oranžnorjavo in krem. Organske molekule se vgradijo v posamezne kalcitne kristale ali pa so pigment med posameznimi kristali. Kovinski ioni se vgradijo v kalcitne kristale in obarvajo sigo; baker obarva sigo modro in zeleno, mangan rožnato, kobalt rožnato in modro ter nikelj rumeno. Pigmenti so največkrat železovi oksidi in hidroksidi, sigo pa obarvajo rdeče, rjavo in črno (Zupan Hajna, 2005). Stalaktiti so najbolj znana sigova tvorba; rastejo s stropa. So različnih velikosti ali debelin. Tipični stalaktit je v sredini votel, okrog pa si radialno sledijo tanke plasti sige. Del stalaktitov takega kanala nima, ampak se je oblikoval izključno z nalaganjem plasti sige. če pride med rastjo stalaktita do poplav, so med sigo primešani minerali poplavne ilovice. Tako lahko na stalaktitu sledimo obdobja, ko se odlaga siga, in obdobja poplav (Zupan Hajna, 1997). Cevasti stalaktiti nastanejo na točki kapljanja vode iz stropa, ki jo navadno predstavlja razpoka v kamnini. Zaradi spremembe parcialnega tlaka ogljikovega dioksida se iz raztopine izloča ogljikov dioksid, nato pa še kalcit v obliki sige, ki se odloži okoli kapljice. Ker se kalcit odlaga le na robovih kapljice, postopoma nastane cevka. Korenasti stalaktiti nastanejo zaradi mezenja vode po površini stalaktita. Iz vode se bo po vsej površini kapniške oblike radialno izločal kalcit in jo počasi večal. Korenasti stalaktiti se pogosto razvijejo iz prvotnega cevastega stalaktita. Stalagmiti so sigaste tvorbe, ki zrastejo na tleh iz kapljajoče vode. Največkrat imajo nad seboj rastoč stalaktit. Stalagmiti so navadno večji od stalaktitov, in to zaradi mnogih razlogov. Viseči kapniki se lomijo, ko teža kapnika preseže trdnost kamnine. Poleg tega se voda, iz katere se izloča siga, na tleh jame zadržuje dlje kot na stropu. Najpomembnejši vzrok za pojavljanje večjih stalagmitov je predvsem v dinamiki izločanja kalcita: na stropu iz kapljice izhaja ogljikov dioksid in posledično je odlaganje kalcita vezano na počasno prehajanje prek površine kapljice z molekularno difuzijo, ob udarcu kapljice na tla pa je proces izhajanja ogljikovega dioksida iz površine kapljice pospešen zaradi razpršitve kapljice in advekcijskega transporta molekul znotraj kapljic.  Stalagmiti v sredini nimajo votlega kanala, ampak plasti sige ležijo druga čez drugo. če voda kaplja z velike višine, se močno razprši in nastanejo stalagmiti, ki imajo na vrhu kotanjo v obliki krožnika. Med plastmi sige v stalagmitu najdemo tudi druge minerale, ki so se odlagali zaradi spremembe kemične sestave raztopine ali pa zaradi poplav, ki so na rastoči kapnik odložile poplavno ilovico.  Rast stalagmita je odvisna od pretoka in višine padanja kapljice oziroma od razdalje med vrhom stalaktita in stropom. V primeru enakomernega pretoka se bo z višanjem kapnika manjšala razdalja do stropa, kapljice bodo ob udarcu na vrhnji del stalaktita vedno manj pršile in stalaktit bo zato koničaste oblike. V primeru nihanja pretoka bo ob večjem pretoku zaradi močnejšega pršenja nastal širši del stalagmita, ob manjšem pretoku pa bo stalagmit ožji (Gams, 2004). Kapniški steber ali stalagmat nastane, ko se stalagmit in stalaktit zrasteta s konicama. Pri nadaljnjem izločanju sige se steber debeli. Zavese nastajajo z izločanjem kalcita na previsnih stenah. Površinska napetost ohranja vodni curek ali mezeče kapljice na stropu. Začetna pot odloženega kalcita, ki malce izstopa pod nagnjen strop jame, je najugodnejša pot za nadaljnji vodni tok, iz katerega se izloča siga, in tako raste zavesa. Plasti v zavesi so lahko različnih barv. Sigovi slapovi so zelo pogosta oblika pojavljanja sige. Izloča se iz polzeče vode na nagnjenih površinah v obliki slapov, pri katerih se tanke plasti sige izločajo druga čez drugo. Na zgornji nagnjeni površini sigotvorna voda oblikuje gladko površino, na spodnji previsni površini pa nastane rebrasta površina vzporednih stalaktitov ali zaves. Kadar sigovi slapovi ne segajo do tal, jih imenujemo baldahin (Zupan Hajna, 1997).  Jamski biseri ali pizoliti so koncentrične sigove tvorbe, ki jih najdemo v plitvih vodnih kotanjah v jamah. Lahko so okrogle, cilindrične ali eliptične oblike. Manjši pizoliti so velikosti peščenih zrn, večji pa dosegajo premer do pet centimetrov. Kalcit se zaradi izhajanja ogljikovega dioksida izloča iz vodnih curkov, ki padajo v kotanjo. Odlaga se v kotanjah okoli zrn peska, kosti ali sige. Ker je odlaganje kalcita enakomerno po vsej površini, so jamski biseri bolj ali manj okrogle oblike. Valovanje zaradi kapljanja vode in premikanje pizolitov preprečujeta, da bi se jamski biseri sprijeli s podlago. Ko postanejo preveliki za rotacijo ali ko se spremeni pretok vode, pa se navadno zrastejo s podlago.  Ponvice so pogosta oblika sige. Nastajajo z izločanjem kalcita iz vode z dokaj stalnim tokom, ki ploskovno teče po nagnjenem površju. Na manjših nepravilnostih na nagnjeni površini je dinamika izločanja sige zaradi turbulence vodnega toka največja, torej se bo na teh mestih začela oblikovati manjša pregrada ? ponvica, za katero se bo ujela stoječa voda. Izločanje sige je največje na pregradi ponvic, saj je v tem delu vodni tok najhitrejši; višina pregrad in s tem velikost ponvic se tako s časom veča. Ponvice so najrazličnejših velikosti, od nekaj milimetrov do nekaj metrov. Ponvicam podobne so sigove pregrade, ki nastanejo, ko voda teče čez različne ovire v strugi reke (Zupan Hajna, 2005). Zajezujejo lahko cele rove, tako da za njimi nastanejo jezera. Helektiti ali ekscentrične tvorbe so manj pogosta oblika sige. Nastanejo z izločanjem kalcita iz prenasičene vode, ki mezi skozi majhne pore v kamnini. Hidrostatični tlak oziroma kapilarna napetost povzroča mezenje vode iz razpoke. Ob iztoku iz razpoke iz vode izhaja ogljikov dioksid, posledično se izloča kalcit. Rast se nadaljuje zaradi izhajanja vode skozi osrednji kapilarni kanal. Ker odlaganje kalcita ni vezano na vodo, ki zaradi vpliva gravitacije prehaja skozi kamnino, pač pa na kapilarno napetost, helektiti niso vertikalni, ampak rastejo v različne smeri. So brezbarvni, beli in rumeni. Pojavljajo se v mnogih oblikah, od drobnih vlaknastih cevk do enega centimetra debeline (Zupan Hajna, 1997, 2005). Podobno kot pri proučevanju razvoja reliefa je tudi proučevanje razvoja kraškega površja prešlo več stopenj razumevanja. Pomembna je bila teorija cikličnega razvoja reliefa, ki jo je razvil Davis. Cvijić in nekateri drugi avtorji pa so jo prilagodili kraškemu površju. Tako se je do nedavnega razvoj kraškega površja interpretiral v sklopu ciklične teorije: iz vrtač se razvijejo uvale, z združevanjem uval pa nastanejo kraška polja oziroma večje kotanjaste oblike, dokler se v končni fazi relief ne izravna v ravnik s posameznimi osamelci. Ta koncept razvoja je bil presežen šele v zadnjih desetletjih. Zelo pomemben je bil koncept klimatske geomorfologije, ki se je v krasoslovju začela uveljavljati s prvimi podrobnejšimi proučevanji tropskih kraških območij. Posamezni tipi krasa in površinske oblike so bili interpretirani predvsem ali celo izključno s podnebnimi razmerami. Večji deli kraškega površja Slovenije so bili v tistem času interpretirani kot ostanki razvoja reliefa v drugačnem klimatskem okolju: v tropskem ali subpolarnem podnebju. Kasneje se je razvil koncept tektonske geomorfologije, ki je skoraj celotno kraško površje interpretiral s tektoniko. V skladu s tektonskim konceptom so tudi nekateri slovenski avtorji poenostavili interpretacijo razvoja površja in se oprli izključno na tektoniko. Vsekakor pa vpliva podnebja in tektonike na razvoj reliefa nikakor ne moremo izključiti. Danes prevladuje kompleksen pristop pri proučevanju kraškega površja, saj pri interpretaciji razvoja površja upoštevamo tudi mnoge druge, predvsem lokalne dejavnike. Preperevanje povzroča nastanek manjših geomorfnih oblik na vseh kamninah, vendar je pestrost oblik, ki nastanejo s preperevanjem kraških kamnin, veliko večja kot v drugih geomorfnih sistemih. Najpomembnejši proces preoblikovanja kraškega površja je raztapljanje oziroma kemično preperevanje in odnašanje mase v raztopini v podzemlje. Prav to ga ločuje od drugih površij, kjer prevladujeta mehansko premeščanje in akumulacija materiala po površju. Pri tem je treba poudariti, da se kras ne more oblikovati brez raztapljanja, čeprav je to lahko pomemben geomorfni proces tudi zunaj krasa. Različni načini in dinamika raztapljanja površja so rezultat geoloških in speleoloških značilnosti območja, značilnosti prsti, vegetacije ter količine in vrste padavin, ki povzroča raztapljanje. Poleg »tipično kraškega« procesa ? raztapljanja ? delujejo na kraškem površju tudi številni drugi procesi. Kraško površje je torej oblikovano s součinkovanjem mnogih procesov. O kraškem površju pa lahko govorimo, dokler sta prevladujoča procesa odnašanje snovi v raztopini in vertikalno odtekanje raztopine v podzemlje.  S korozijo karbonatov so se ukvarjali mnogi krasoslovci od Valvasorja naprej. Raztapljanje površja v povezavi s korozijskimi oblikami v Alpah je opazoval že J. Hutton leta 1795. Sredi 19. stoletja pa so se že pojavile prve meritve iznosov kemičnega preperevanja površja. Resnejši napredek k razumevanju dinamike procesa raztapljanja kraškega površja so prinesle številne meritve kemične denudacije po svetu, ki jih je opravil J. Corbel v petdesetih letih 20. stoletja. Na podlagi več tisoč meritev je sklepal, da je dinamika raztapljanja površja najintenzivnejša v visokogorju in da je v območjih s hladnim podnebjem ob enaki količini padavin vsaj desetkrat višja kot v tropskih območjih. Razlog naj bi bil v količini raztopljenega ogljikovega dioksida v vodi, ki je obratnosorazmerna s temperaturo. Rezultati so bili v nasprotju s pričakovanji in terenskimi opazovanji, ki so kazala, da je dinamika kemičnega preperevanja v vlažnih tropskih podnebjih najintenzivnejša, zato so vzpodbudili raziskovanja dinamike raztapljanja površja po vsem svetu (Kranjc, 2005; Ford, Williams, 2007). Kasnejše terenske raziskave (Gams, 1972; Priesnitz, 1974; Pulina, 1999) so ? v nasprotju s Corbelovimi ugotovitvami ? dokazale neposredno povezavo med specifičnim odtokom in raztapljanjem površja. Specifični odtok ni edini dejavnik, ki vpliva na dinamiko raztapljanja površja. Nanjo vplivajo tudi koncentracije ogljikovega dioksida in kalcijevega karbonata v prsti, globina korenin ter poroznost karbonatov in prsti. Temperature, kot je ugotovil Corbel, na dinamiko zniževanja površja neposredno ne vplivajo bistveno. Celo nasprotno: zaradi posrednega vpliva temperatur na bioprodukcijo, predvsem v prsti, na primer ob znižanju temperature s 25 stopinj na 5 stopinj Celzija v istem okolju se dinamika raztapljanja zmanjša za 30 odstotkov (Ford, Williams, 2007). Raztapljanje je prisotno tako na kraškem površju kot v podzemlju. Na podlagi meritev v različnih okoljih je bilo ugotovljeno, da se od 50 do 80 odstotkov agresivnosti padavinske vode porabi že v epikraški coni. Predvidoma je to do globine okoli 10 metrov. To pomeni, da voda večino materiala raztopi že na površju ali tik pod njim, le manjši del agresivnosti se porabi za širitev podzemnih kanalov (Ford, Williams, 2007).  Količina raztopljenega materiala v kraškem podzemlju in na površju se podaja z enoto m3 km?3 leto?1 (kubični meter na kubični kilometer na leto), bolj pogosto pa z enoto m3 km?2 leto?1 (kubični meter na kvadratni kilometer na leto). Na površju raztapljanje poteka tudi na pobočjih z različnimi nakloni, zato se za debelino raztopljenih kamnin na površju uporabljajo različne enote, ki opredeljujejo zniževanje na tlorisno površino. Najosnovnejša enota je mm k let?1 (milimeter na tisoč let), ki je ekvivalent m M let?1 (meter na milijon let). V geomorfologiji lahko za enoto, s katero izražamo hitrost zniževanja površja, imenujemo bubnoff (B). Enota 1 bubnoff je enak 1 mm k let?1 oziroma 1 m M let?1 (Kearey, 2001). Meritve hitrosti korozijskega zniževanja površja so izredno pomembne, saj lahko z njimi posredno razložimo dinamiko geomorfnih procesov na površju, dinamiko razvoja geomorfnih oblik, součinkovanje različnih procesov in nenazadnje razvoj prsti na krasu. Z rezultati meritev lahko med seboj primerjamo kraška površja v drugačnih kamninah ali drugih podnebnih okoljih. Kemično denudacijo lahko merimo posredno ali neposredno. Posredna merjenja korozije vključujejo merjenje trdote vod in vodnega odtoka na krasu glede na določeno površino. Med neposredna merjenja uvrščamo uporabo mikroerodimetra in standardnih tablet, lahko pa se ugotavlja s pomočjo določenih geomorfnih oblik.  Z meritvami trdot vode ugotavljamo količino raztopljenih karbonatov v vodi. Tako lahko posredno ocenjujemo hitrost denudacije za celotna kraška porečja; ob natančnih meritvah padavin in pretokov v kraških izvirih spremljamo tudi trdoto vode. Z meritvami trdot curkov vode v jamah vadozne cone pa je mogoče oceniti dinamiko raztapljanja v posameznih delih vadozne cone.  Mikroerodimeter je naprava, ki jo sestavljata podstavek in sonda. Podstavek postavimo na vijake iz nerjavečega jekla, ki smo jih pred tem vsidrali v kamnino. Na podstavek nastavimo sondo, s katero odčitamo natančno razdaljo med podstavkom in površino kamnine. Meritve izvajamo v daljših časovnih presledkih, rezultat meritev pa nam poda iznose kemične denudacije površine kamnine v času, v katerem smo opravljali meritve. Težava uporabe mikroerodimetra je deformacija površja kamnine ob samih meritvah, zato večkrat daje zelo različne rezultate, ki se med seboj zelo razlikujejo, včasih pa so celo sporni (Gams, 2004). Hitrost raztapljanja se pogosto meri tudi s standardnimi tabletami. To so majhni valji v obliki tablet standardne litologije in dimenzij. V Sloveniji se uporablja masivni kredni apnenec iz lipiškega kamnoloma. Standardne tablete se izpostavlja naravnemu okolju: izobešanje na zraku na prostem, polaganje na rušo ali golo skalo, zakopavanje v prst ali postavljanje v podzemne vodne tokove. Po določenem času se jih ponovno stehta. Razlika v teži pred meritvijo in po njej nam pove dinamiko raztapljanja v času meritve.  Neposredno lahko iznose kemične denudacije ugotavljamo s pomočjo različnih geomorfnih oblik. Najbolj zanesljive rezultate dajejo kraške mize. Te so oblikovane pod večjimi ali manjšimi balvani, ki jih je ledenik odložil na živoskalno podlago. Balvani kamnino pod seboj ščitijo pred padavinami in pravzaprav delujejo kot dežnik. Pod njimi se kamnina zato ne raztaplja. Tako pod balvani nastanejo nekakšni podstavki. Višina podstavkov nam pove, koliko kamnine je bilo korodirane od poledenitve, ko je bil balvan akumuliran. Na enak način lahko ugotavljamo iznose korozijskega zniževanja površja na skalnih površinah antropogenega izvora. Najpogosteje se meri na nagrobnih spomenikih, saj imamo na njih navadno že podan točen datum njihove izpostavitve naravnemu okolju. Drobne kraške skalne oblike nastajajo z učinkovanjem nenasičene padavinske vode na površino kamnine. Za razvoj teh oblik mora biti kamnina razmeroma odporna na druge načine preperevanja, predvsem na mehanskega. V nasprotnem primeru je kamnina prekrita s preperelino. Drobne kraške oblike so odvisne od lastnosti kamnine, hitrosti raztapljanja, klime, količine raztopljenega ogljikovega dioksida v vodi ter pokritosti površja s prstjo in vegetacijo. Na izpostavljeni kamnini nastanejo korozijske zajede, dimenzij od nekaj milimetrov do več deset metrov. Najmanjše navadno nastanejo kot posledica učinka delovanja nenasičene vode na goloskalno površino, pri večjih pa gre običajno za sodelovanje več procesov. Značilne drobne kraške oblike, ki se pojavljajo najpogosteje, so tako značilnih oblik in se pojavljajo tako pogosto, da jih imenujemo s svojimi termini.  Škavnice so okrogle ali podolgovate skalne vdolbine z izrazito ravnim dnom in največkrat nekoliko izpodjedenimi stenami. Škavnice so običajno velike od nekaj centimetrov do nekaj decimetrov, redko pa presežejo dimenzije enega metra. Nastanejo na površinah kamnin z majhnim naklonom, kjer voda ne more odtekati. Raztapljanje kamnine na površju pospešijo biološki procesi, predvsem organske kisline, ki nastanejo z razgradnjo organskih snovi. Začetna vdolbina se počasi širi. Proces raztapljanja je najintenzivnejši na vodni površini, zato se oblikujejo izpodjedene stene. Voda iz škavnic odteka ali izhlapi, pri tem pa se izločajo kristali kalcita, ki jih odpihne veter ali spere naslednji dotok deževnice. Zelo pogosto se raztopi rob škavnice, prek katerega se preliva padavinska voda, in nastanejo odprte škavnice. če so škavnice z boka popolnoma odprte, tako da so ostale samo polkrožne zajede z jasno izraženimi strmimi polkrožnimi obodi na eni strani, ravnimi dni in na drugi strani popolnoma odprte navzdol, jih imenujemo korozijske stopničke (Ford, Williams, 2007).  Mikrožlebiči so žlebovom podobne vzporedne podolgovate vdolbine, ki se pojavljajo na površini nagnjene kamnine. Široki so od enega do treh centimetrov, globoki od dva do šest milimetrov in dolgi do nekaj deset centimetrov. V prečnem prerezu so parabolične oblike, med njimi pa so ostri robovi. Navzdol so vedno bolj plitvi in preidejo v plosko, nerazčlenjeno površino kamnine. Nastajajo na grebenih, na najvišjih delih kamnine z linijskim odtekanjem nenasičene meteorne vode. Pod njimi voda odteka ploskovno in frontalno raztaplja kamnino. Raztapljanje je zaradi turbulence vode najhitrejše na izbočenih delih, zato se najhitreje izravnavajo; oblikuje ravno sklano površje. Žlebiči so oblikovani pod ravnim skalnim površjem, potekajo pa v smeri največjega naklona. Poglabljanje žlebičev se prične zaradi združevanja ploskovno tekoče vode v večje vodne curke. Ko hitrost vode dovolj naraste, se pojavi turbulentni tok. Dinamika raztapljanja se poveča in nastanejo žlebiči. Njihova globina se navzdol povečuje in običajno znaša od 5 do 50 centimetrov. Žlebiči so najpogosteje dolgi od 1 do 10 metrov, lahko pa so tudi daljši. Njihova oblika je odvisna od vodnega toka, ki jih oblikuje, in količine prepereline: na goli skali se razvijejo žlebiči z ostrimi robovi in ozkimi dni, če pa so nastali pod preperelinskim pokrovom, so bolj zaobljeni. Lahko so popolnoma linearni, če pobočje ni strmo, pa tudi meandrirajo.  Škraplje sestavljajo korozijsko razširjene razpoke, ki jih je razširila vertikalno odtekajoča padavinska voda, in med njimi ohranjeni bloki. Nastanejo zaradi raztapljanja apnenca vzdolž razpok. Pogosto razpoke režejo več skladov kamnine. Bloki so ostrih oblik, prekriti z manjšimi korozijskimi oblikami, če so prekriti s prstjo, pa so bolj zaobljeni. Bloki so večji, če je kamnina masivna ali debeloplastovita. Škraplje so pogostejše ob tektonskih prelomih, in sicer zaradi večje gostote razpok. Praviloma so škraplje vzporedne s smerjo prelomne cone in razpokami.  V območjih, kjer je mehansko preperevanje kamnine manjše, škraplje dosegajo velikosti do nekaj deset metrov. Predvsem na tropskem krasu poznamo velike škraplje, to so veliki kamniti bloki, prekriti z žlebiči, med katerimi so široke in globoke razpoke. Navadno jih najdemo na neplastovitih apnencih. Kamniti bloki so lahko visoki tudi več deset metrov. Najbolj znane velike škraplje so na Kitajskem, kjer jih imenujejo shilin, kar pomeni kamniti gozd, in na Madagaskarju, kjer jih imenujejo tsingy. Pojavljajo se tudi na dinarskem krasu, na masivnih karbonatnih kamninah, kjer je mehansko preperevanje manjše. Najbolj znane so Samarske in Bijele stijene na Veliki Kapeli na Hrvaškem. Večje kamnito, gruščnato površje iz razpadlega kamenja, značilno za polgoli in goli kras, imenujemo griža. To so pravzaprav mehansko razpadle škraplje, ki nastanejo na bolj pretrtih kamninah, kjer je gostota razširjenih razpok večja. Posebna oblika škrapelj so lašti. To so večje ploskve kamnine, ki so v grobem popolnoma ravne, v drobnem pa preoblikovane s številnimi žlebiči in škavnicami. Obsegajo lahko območje, veliko od nekaj kvadratnih metrov do nekaj kilometrov. Ravno površje je nastalo v času pleistocena, ko so ga obrusili ledeniki. Najdemo jih v visokogorskem svetu na območjih nekdanje gorske poledenitve (Kunaver, 2009) ter v Angliji in Irskem na območjih nekdanjih kontinentalnih poledenitev.  Na zemeljskem površju se pogosto pojavljajo zaprte kotanje. Nastajajo v različnih okoljih s povsem različnimi geomorfnimi procesi. Nastajajo lahko s tektonskim grezanjem, vulkanizmom, vetrno, rečno in ledeniško erozijo ter akumulacijo ali pa jih posredno oziroma neposredno oblikuje korozija na topnih kamninah. Vsak proces, ki selektivno odnaša material, lahko oblikuje zaprte kotanje. Na kraškem površju poznamo mnogo različnih zaprtih kraških kotanj. Najmanjše in najbolj značilne zaprte kotanje na krasu zmerno toplega podnebja so vrtače. Večje kotanje, v tlorisu bolj nepravilnih oblik, imenujemo uvale. Med najbolj značilne kotanje večjih dimenzij pa se uvrščajo kraška polja (Cvijić, 1895; Gams in drugi, 1973).  Kraške kotanje so oblike različnih velikosti, oblik in nastanka. Na kraškem površju se ohranijo, ker je pretakanje podzemsko, hkrati pa na površju prevladuje kemično preperevanje, zato ni produktov mehanskega preperevanja, ki bi kotanje zapolnili. Vrtače so zaprte kotanje, v tlorisu bolj ali manj okrogle. Navadno so do 100 metrov široke in do 10 metrov globoke. Po mnenju nekaterih avtorjev so najbolj tipične in diagnostične oblike kraškega površja (Ford, Williams, 2007) ali celo bistvena oblika kraškega površja, ki zamenjuje doline v fluvialnem geomorfnem sistemu (Sweeting, 1972). Kljub temu da so v tlorisu bolj ali manj okrogle oblike, imajo zelo različne prečne profile. Slovenska kraška terminologija jih po obliki deli na skledaste, lijakaste, kotlaste in vodnjakaste (Gams in drugi, 1973). Nastajajo na zelo različne načine, zato po nastanku ločimo korozijske, udorne, sufozijske in posedne vrtače (Ford, Williams, 2007).  Nastanek korozijskih vrtač je opisal že Cvijić (1895, 148): »Vrtača je majhna, skoraj okrogla, kotlasto oblikovana kotanja, ki se je izoblikovala v apnencu. Njen premer je lahko različen, po navadi pa je nekje vmes med dvema in stotimi metri. Mnoge vrtače se nadaljujejo v jame, široke razvejane podzemne prehode in v vodne tokove. Kljub temu pa je večina vrtač le površinskih oblik, ki se navzdol širijo preko razpok in špranj. Prav tako pod ime 'vrtača (dolina)' uvrščamo tudi precej majhne, lijakasto oblikovane kotanje, ki dajejo kraškim območjem specifično podobo.« Cvijić (1895) je sklepal, da je nastanek večine vrtač rezultat raztapljanja. Bistvo pri nastanku korozijskih vrtač je, da je manjkajočo gmoto v vrtači odnesla korozija lokalno zbrane deževnice. Pronicajoča deževnica v razpokanem apnencu z raztapljanjem povečuje najbližje površju ležeče razpoke v kamnini. Ker je voda najbolj nenasičena v najvišje ležečih plasteh kamnine, v epikraški coni, ne more raztapljati preveč globoko v kamnino. če na nekem območju špranja ali skupina špranj sega globlje v kamnino od ostalih, se ustvari odtočni kanal, ki deževnici omogoča, da prodira globlje v kamnino. Sčasoma se voda, ki se s površja steka v podzemlje, koncentrira s čedalje večjega območja in izoblikuje kanale, ki vodijo v ta že izdelani odtočni kanal. Tako se z večanjem količine vode korozija v kanalu povečuje, v kamnini pa postopoma nastane prazen prostor. Sčasoma se tla postopoma ali nenadno pogreznejo v vrzel pod sabo in na površju nastane okrogla kotanja. Podzemni tokovi se samodejno usmerijo proti središču kotanje in še povečujejo raztapljanje. Zaprta kotanja se razvije postopoma. Najprej ima zaradi prevladujočega vertikalnega zniževanja stožčasto obliko, kasneje pa se na dnu kotanje akumulira neprepustna naplavina, ki zavre poglabljanje ter povzroči razširjanje dna in rast skledastih oblik.  Večina korozijskih vrtač naj bi tako nastalo zaradi združevanja padavinske vode v epikraški coni in posledično močnejšega raztapljanja. Cvijićeva razlaga nastanka korozijskih vrtač je že več kot sto let sprejeta v krasoslovni literaturi. Skoraj v vseh učbenikih je v profilu v dnu vrtač vrisana bolj pretrta skalna podlaga, kar naj bi vodni pretok skoncentriralo v osrednjo razpoko, ki ima vlogo kanala. Zadnje raziskave kotanj, na podlagi katerih je Cvijić prišel do zaključkov o korozijskih vrtačah, pa so pokazale, da pravzaprav sploh niso korozijske vrtače; opisane oblike so namreč razpadli ali denudirani jamski rovi. Napačno izbran primer je Cvijića in naslednike zapeljal k dedukciji, ki je daleč od realnosti. Vrtačo je razumel kot znižanje reliefa na tektonsko bolj poškodovanem mestu, pod njo pa je pričakoval množico drobnih kanalov v zdrobljeni kamnini.  Sodobna krasoslovna literatura navaja številne druge primere oblikovanja korozijskih vrtač. Klimchouk (1995) priznava pomembno vlogo epikraške cone pri nastanku vrtač, vendar ne v povezavi s površinskimi procesi. Vrtače naj bi nastale v povezavi epikraške cone z brezni. Glavno žarišče epikraškega odtoka in s tem korozije se nahaja v podlagi epikraške cone, in sicer na določeni globini pod površjem. Na tem mestu se pojavi intenzivno širjenje in poglabljanje glavne razpoke, tako da se oblikujejo brezna, ki nimajo vhoda s površja. Večanje obsega podzemnega jaška in razkroj kamnine v krovnini na vse manjše posamezne bloke lahko sprožita udor in brezno se odpre na površje. Ker je matična kamnina zaradi zbiranja deževnice razdrobljena ali vsaj razrahljana v vsej soseščini najvišjega dela brezna, se z nadaljnjim razvojem izoblikuje stožčasta kotanja. če jašek ni globok in je dno zapolnjeno s podornim ter erodiranim materialom, lahko kotanja dobi obliko korozijske vrtače. Ker take korozijske vrtače nastanejo s korozijo v epikraški coni in udorom, so to poligenetske oblike. Udornice ali udorne vrtače imenujemo vse kotanje na kraškem površju, ki so nastale zaradi nestabilnosti podzemnih votlin, torej z udorom. Osnovni mehanizem nastanka udornic je rušenje jamskih stropov do površja oziroma udor. Sam udor stropa nad podzemskim prostorom pa lahko zaradi omejene velikosti jamskih dvoran pogojuje le nastanek manjših udornic. Po dimenzijah ne presegajo velikosti vrtač, zato jih lahko v zgodnji fazi razvoja prepoznamo po strmih stenastih pobočjih in podornih blokih v dneh. Pobočni procesi s časom pobočja preoblikujejo tako, da jih v kasnejših fazah razvoja po morfologiji ne moremo ločiti od korozijskih vrtač. Udornice so tudi večje kotanje na krasu, ki pa ne nastanejo z nenadnim udorom, pač pa postopoma. Strokovna literatura večje udornice imenuje tudi koleševke ali kukave (Gams in drugi, 1973). Njihov nastanek je vezan na spodjedanje tektonsko zdrobljene cone nad aktivnim jamskim rovom. Nastanejo na območjih koncentriranih podzemskih tokov, nihanja gladine podzemne vode, ob večji agresivnosti ali erozivnosti vodnih tokov ali kombinaciji teh dejavnikov (Mihevc 2001; Stepišnik, 2006), kjer voda korozijsko in erozijsko spodjeda material pod tektonsko zdrobljeno cono. Material postopoma odnaša, na površju pa se počasi oblikuje kotanja. Velikost kotanje je odvisna od dinamike in trajanja odnašanja podornega materiala. Večajo se, dokler se proces odnašanja materiala v podzemlju ne ustavi. Največja udornica na slovenskem krasu je Veliki dol pri Avberju s prostornino okoli 7 milijonov kubičnih metrov, največja udornica na dinarskem krasu in hkrati tudi v Evropi pa je Crveno jezero ob Imotskem polju, ki ima prostornino več kot 20 milijonov kubičnih metrov. Največje udornice na svetu so na Kitajskem krasu, kjer jih imenujejo tiankengi. Njihove prostornine dosegajo stotine milijonov kubičnih metrov.  Oblika udornic je odvisna od njihove starosti (Stepišnik, 2006; Ford, Williams, 2007). V mlajši fazi, ko je spodjedanje aktivno, so pobočja strma in stenasta, v tlorisu pa so nepravilnih oblik. Dna zapolnjujejo veliki podorni bloki in grušč. Sčasoma stene izginjajo, veča pa se delež melišč. Dno prekrivata prst in mehanska preperelina (Stepišnik, 2006). če je spodjedanje aktivno v rovih freatične cone, pod gladino podzemne vode, se lahko poglabljanje udornice nadaljuje tudi, ko je dno udornice že pod to gladino. Tako se v udornicah oblikujejo jezera. Ta tip udornic imenujemo cenote in so značilne za nizki kras na Jukatanu, od koder termin tudi izvira. V predkolumbovskih civilizacijah so bile številne cenote sveta mesta; vanje so zato metali darove, tudi človeške žrtve. Te so danes pomembna arheološka nahajališča, druge pa uporabljajo tudi v turistične namene. Hkrati pa so bile pomemben vir pitne, zato se je ob njih razvila majevska civilizacija. Udornice z jezeri so oblikovane tudi na drugih kraških območjih po svetu in imajo najrazličnejša imena. Na dinarskem krasu jih imenujemo preprosto jezera. Na slovenskem krasu je stalno ojezerjena le udornica, v kateri se nahaja Podpeško jezero.  Pogosti so primeri udornic z reko, ki teče v dnu. Navadno take udornice nastanejo s spodjedanjem v paragenetskih rovih, kjer reka teče na gladini podzemne vode. Spodkopavanje udornice traja do trenutka, ko se odstrani ves strop nad aktivnim jamskim rovom. Najbolj znane udornice te vrste v Sloveniji so na izvirnem in ponornem delu Rakovega Škocjana, Velika in Mala dolina nad Škocjanskimi jamami in vhod v Pivko jamo, ki je del postojnskega jamskega sistema. Sufozijske vrtače nastanejo zaradi sufozije. Sufozija je proces spiranja drobnega materiala krovnine v kraške kanale. V krovnini nastane kotanja. Sufozijske vrtače najpogosteje nastanejo nad že izoblikovanim krasom z velikim številom razširjenih razpok, ki proces sufozije močno pospešijo. Sufozijske vrtače so pogoste na finozrnatih naplavinah, ki zapolnjujejo dna kraških polj in slepih dolin, in ledeniških akumulacijah. Kotliči so skalnate kotanje okroglaste, podolgovate ali oglate oblike s premerom nekaj metrov ter strmimi stenami in snegom, ki se zadržuje v dnu večino leta. Kotliči so značilni predvsem za visokogorski goli kras. Pojavljajo se na goloskalnih delih površja, ki je bilo preoblikovano z ledeniško erozijo (Kunaver, 1962). V območjih ledeniških akumulacij so redki. Nastali so zaradi lokalno pospešenega raztapljanja s snežnico, saj se v njih akumulirajo večje količine snega kot v okolici (Ford, Williams, 2007). Nekateri kotliči so po nastanku lahko tudi brezna, ki so zapolnjena z gruščem, morenskim gradivom ali snegom.  Večje visokogorske kotanje, do kilometer široke in do 100 metrov globoke, imenujemo konte. So bolj ali manj okroglaste oblike z obsežnim, največkrat ravnim dnom. Prav tako kot kotliči se nahajajo na območjih, ki jih je obsegala pleistocenska poledenitev. Najverjetneje so glaciokraškega nastanka, čeprav mehanizmi oblikovanja kont še niso bili podrobneje proučeni. Nedvomno pa so konte v času poledenitve zbirale večje količine padavinske, predvsem pa ledeniške vode, ki je v njihovem dnu odtekala v kraško podzemlje. Pod kontami ali ob njih se ? najverjetneje prav zaradi koncentriranega odtoka vod ? nahajajo velike podzemne dvorane ali sistemi vzporednih brezen. Primer takšne dvorane je v Breznu pri Medvedovi konti na Pokljuki. Sistem vzporednih brezen pa najdemo v Veliki ledeni jami v Paradani v Trnovskem gozdu (Mihevc in drugi, 1979). V dneh kont so ostanki ledeniških ali obledeniških sedimentov, ki so slabo prepustni za vodo. Dna nekaterih kont so lahko zato občasno zalita z vodo ali pa imajo zamočvirjeno, mokrotno dno. Zaradi visoke lege in obsežnega zaprtega dna se v kontah pogosto pojavlja temperaturni obrat. Konte so najbolj značilne za kraške planote; pri nas so taki Pokljuka, Jelovica, Trnovski gozd in Snežnik. Cockpiti so kraške kotanje, ki so vezane na stožčasti kras v tropskem podnebju. Cockpiti so ostro obrobljeni s kraškimi stožci in grebeni med njimi. V tlorisu so zvezdaste oblike, globine pa dosegajo do 120 metrov. Pobočja so strma, stenasta in mestoma prekrita z melišči. Zvezdasta tlorisna oblika cockpitov je posledica erozijskih jarkov, ki se centripetalno stekajo s pobočij v dna kotanj. Obstaja mnogo teorij o njihovem nastanku, najverjetneje pa so vezani na tektonsko pretrte cone, saj se pojavljajo v linijah med stožci. Nedvomno pa mora biti v dneh lokalno pospešeno raztapljanje zaradi stekanja površinskih vod. Obstajajo tudi starejše, a manj verjetne teorije nastanka, ki razlagajo oblikovanje cockpitov že v predkraški fazi. Erozijski jarki v cockpitih pa naj bi bili ostanki nekdanje rečne mreže (Sweetings, 1972). Pogosti so skoraj na celotnem tropskem krasu, ime pa so dobili po takšnem tipu kraške pokrajine na Jamajki.  Uvale so površinske kraške kotanje. Po Slovenski kraški terminologiji so to skledaste kotanje, manjše od kraških polj in večje od vrtač, z razčlenjenim dnom. Po Cvijiću (1924), ki je prvi uvedel strokovni termin, je uvala kraška kotanja, večja od vrtače, dolga nekaj sto metrov, včasih celo od 2 do 3 kilometre. V dnu je praviloma več vrtač, katerih robovi so nižji od oboda uvale. Nastala naj bi s procesom raztapljanja apnenca in zraščanjem vrtač v enotno, večjo kotanjo. Ta ciklični razvojni pogled danes večina krasoslovcev zavrača; uvale ne nastajajo z zraščanjem vrtač in kraška polja ne nastajajo z zraščanjem uval. Strokovni termin uvala se danes uporablja za površinsko kraško kotanjo, ki je ni mogoče uvrstiti niti med vrtače niti med kraška polja. Je razmeroma zaprta kotanja z obsežnim, razčlenjenim dnom. V dnu ni uravnave, ki bi jo oblikovala voda, kot pri kraških poljih. V praksi je zelo težko razlikovati med večjo netipično vrtačo in uvalo, kakor tudi med veliko uvalo in kraškim poljem (npr. Rakovško-unško pole ali uvala, uvala Loški potok ali polje). Na visokih kraških planotah so uvale zelo globoke, na nizkem krasu pa so plitve z neizrazitim obodom.  Kraška polja sodijo med največje kraške kotanje. Za kraška polja sta značilna sklenjen obod nad razmeroma uravnanim obsežnim dnom in kraška hidrologija. Slovenska kraška terminologija (cit. Gams, 2004) opredeljuje, da je za kraško polje bistvena najmanj pol kilometra široka uravnava z višjim obodom. Obod je sicer lahko le nekaj metrov nad robom uravnave, vendar mora biti sklenjen. Vsaj del dna polja mora obsegati naplavna ravnica.  Velikost kraških polj je opredelil Gams (1978), ki pravi, da morajo biti vsaj 500 metrov široka. Že pred njim je polja glede na velikost opredelil Cvijić (1895); po njegovi definiciji naj bi bila široka vsaj en kilometer. Definiranje polj po velikosti je torej odvisno od interpretacije posameznih avtorjev. Vsekakor pa moramo biti pri opredeljevanju manjših oblik previdni. Na primer, na plitvem krasu v globljih kotanjah, predvsem udornicah, se pojavlja površinsko tekoča voda. Dna so navadno uravnana z naplavno ilovico, a to niso kraška polja, saj so le zapolnjene udornice v višini gladine podzemne vode. Prav zato je kljub različnim definicijam velikosti kraških polj najbolj smiselno upoštevati Gamsov kriterij 500 metrov za spodnjo mejo, saj se s tem v veliki meri izognemo napačni interpretaciji oblik. Površine kraških polj lahko obsegajo do 470 kvadratnih kilometrov. Največje je Ličko polje. Povprečna površina kraških polj na dinarskem krasu je manj kot 50 kvadratnih kilometrov, drugod po svetu pa je njihova površina navadno manjša od 10 kvadratnih kilometrov (Ford, Williams, 2007). Ne glede na posamezne vire, ki polja opredeljujejo po različnih kriterijih, lahko zaključimo, da imajo vsa polja določene skupne lastnosti. Njihov nastanek je vezan na bližino gladine podzemne vode površju. Voda z majhnim gradientom na površju širi in uravnava dna polj z bočno korozijo. Hkrati se iz vode odlaga naplavina, ki zapolni morebitne kotanje v dneh, in s tem prav tako uravnava dna. Pod naplavino deluje talna korozija, ki polje poglablja, saj bi v nasprotnem primeru polja izginila, ker se okoliško površje prav tako znižuje zaradi kemične denudacije. Pomemben dejavnik pri oblikovanju polj je tektonika. Nekatera polja nastanejo v tektonskih kotanjah, ki se poglabljajo. Tako najdemo tektonsko ugreznjene dele polj, ki so jih zapolnili sedimenti, ki so se odlagali v dneh polj. Poleg tega so tektonsko zdrobljene cone hidrološko manj prepustne, kar vpliva na višino podzemne vode in posledično pojavljanje površinske vode na kraškem površju. Tipizacij kraških polj je veliko. Delijo se lahko glede na njihove geološke, morfološke in hidrološke značilnosti. Glede na načina pritekanja in odtekanja vode pa jih delimo na pritočno-ponorniška, prelivna, izvirno-ponorniška polja zajezenega krasa, raztočno-ponorniška in suha polja (Gams, 2004).  Pritočno-ponorniška polja imajo površinske pritoke z nekraških območij, ki na kraškem polju poniknejo. Takšna sta npr. Grosupeljsko in Logaško polje. Prelivna polja imenujemo tudi izvirno-ponorniška. Imajo kraške izvire na eni in ponore na drugi strani ter neprepustne ali slabo prepustne kamnine na dnu polja, ki delujejo kot hidrološka bariera. Podzemske vode so na pritočni strani zajezene, zato se prelijejo čez dno polja na drugo stran, kjer na zakraselih kamninah spet poniknejo. Pri nas je najbolj tipičen primer Planinsko polje, v Bosni in Hercegovini pa Livanjsko polje. Izvirno-ponorniška polja zajezenega krasa ali polja v epifreatični coni imajo dno v bližini gladine podzemne vode. Ob višjih vodostajih polje poplavi. Višino gladine podzemne vode nadzorujejo višina rek, neprepustni sedimenti ali morska gladina na odtočni strani polja. Takšnega značaja je npr. Globodol v Vzhodni Suhi krajini. Raztočno-ponorniška polja v dneh gradijo neprepustne ali slabo prepustne kamnine. Vode se iz njih raztekajo na robne kraške kamnine in v njih ponikajo v številnih slepih dolinah ali ponornih zatrepih. Takšnega značaja sta na slovenskem krasu Kočevsko in Postojnsko polje, medtem ko sta na dinarskem krasu taka Kupreško in Glamočko polje. Suha polja so brez stalnih ali občasnih vodnih tokov. Le ob izrednih dogodkih je dno polja še vedno lahko hidrološko aktivno. Takšno je Dobrepolje v Zahodni Suhi krajini (Gams, 2004).  Nastanek polj je odvisen predvsem od oblikovanosti reliefa, tektonske pretrtosti območja, litoloških značilnosti in nenazadnje od višine podzemne vode. Po nastanku ločimo robna, periferna in pretočna polja, polja v gladini podzemne vode in piedmontska gorska polja (Gams, 2004). Robna polja nastanejo na stiku vododržnih in kraških kamnin. Površinske vode v dnu polja odlagajo material z nekraškega območja v obliki vršaja, nato pa ponirajo v dnu ali na robu polja. V Sloveniji voda največkrat priteka iz dolomitov na apnence. Tega tipa so Grosupeljsko, Logaško in Babno polje, delno pa tudi Cerkniško polje. Dna perifernih polj gradijo neprepustne kamnine. Voda iz njih se razteka na robove, kjer ponira. Ta polja so pravzaprav bolj ali manj enotna uravnava povezanih slepih dolin. Hidrološko delujejo kot raztočno-ponorniška polja. Pretočna polja hidrološko delujejo kot prelivna polja. Najpogosteje nastanejo na močnejših tektonskih prelomih. Pretrta kamnina deluje kot hidrografska bariera, ki jo mora voda prečkati površinsko. Vode se tako pretakajo površinsko prek neprepustne kamnine in oblikujejo uravnave na površju. Najbolj tipični primeri so vsa kraška polja, ki so nastala ob močnejših prelomih. Na ta način so v porečju kraške Ljubljanice nastala Loško, delno Cerkniško in Planinsko polje ter v porečju Krke, Radensko, delno tudi Ribniško in Kočevsko polje. Polja v višini piezometričnega nivoja so večje sklenjene površine, ki so se uravnale predvsem z robno korozijo, ker je del kraškega površja segal v nivo poplavnih vod. Gladina podzemne vode na območju polja je morala biti stabilna daljše obdobje, da ima bočna korozija na voljo dovolj časa za oblikovanje uravnave. Nastanek piedmontskih polj je podoben robnim poljem. Prodonosni potoki iz višjih nadmorskih višin zapolnijo kraške kotanje. Prod se odlaga v obliki vršaja, hkrati pa na pobočja deluje bočna korozija nenasičene snežnice. Nahajajo se predvsem ob goratih območjih, kjer hudourniški površinski tokovi s seboj nosijo večje količine proda. Primer piedmontskega polja v Sloveniji je Velo polje pod Triglavom. Značilna so tudi za gorate predele črne gore, kjer so fluvioglacialni tokovi izpod pleistocenskih ledenikov zapolnili kotanje v kraškem površju in oblikovali Grabsko, Grahovsko, Dragaljsko, Nikšičko, Cetinjsko in Njeguško polje. Večje uravnane dele kraškega površja imenujemo kraške uravnave. Zanje se uporabljata tudi izraza kraški ravnik ali zaravan. To so obsežna uravnana površja, ki so široka tudi več deset kilometrov. Običajno so povsem goloskalna in le lokalno prekrita z naplavino. Kljub temu da ne spadajo med kraške kotanje, je njihov nastanek podoben uravnavanju kraških polj.  Nastanek kraških uravnav je vezan na uravnavanje v bližini gladine podzemne vode, podobno kot se uravnavajo dna kraških polj, saj drugih mehanizmov uravnavanja kraškega površja ne poznamo. Območje uravnav je moralo biti dovolj dolgo izpostavljeno kemičnemu preperevanju do gladine podzemne vode, le ta pa dolgo stabilna, da so se lahko izredno velike kraške uravnave sploh oblikovale. Ni pa popolnoma jasno, kdaj in v kakšnih pogojih je prišlo do uravnavanja. Najbolj izrazita kraška uravnava na dinarskem krasu je Severnodalmatinska uravnava, ki sega od gorovja Dinara pa skoraj do Jadranskega morja. Kanjone sicer navadno poznamo iz aridnih okolij, kjer so reke v živoskalno podlago zarezale strme doline, pobočja pa zaradi odsotnosti stranskih pritokov niso preoblikovana in razčlenjena s površinskim spiranjem in erozijskimi jarki. Vendar pa so kanjoni vrezani tudi v kraška površja. Nastali so z antecedentnim vrezovanjem površinskih rek ob dvigovanju površja ali zniževanju gladine podzemne vode. Kraški kanjoni se v večini primerov poglabljajo korozijsko, saj so v rečnih koritih zanemarljive količine proda, s katerim bi se lahko erozijsko poglabljali. V rečnih koritih se pogosto odlaga tudi lehnjak, kar je dodaten dokaz o odsotnosti erozije. Najpogosteje so vrezani v kraške uravnave, redkeje pa sekajo višje kraške grebene. Pobočja kanjonov so navadno strma in nerazčlenjena, saj padavinska voda iz okolice ne odteka površinsko, ampak vertikalno v kras. Poleg hidrološko aktivnih poznamo tudi suhe kanjone. V teh primerih se je lokalna gladina podzemne vode znižala hitreje, kot je bila dinamika vrezovanja kanjona, zato so se vodni tokovi prestavili v podzemlje. Najbolj tipični primeri kanjonov v Sloveniji so kanjon Krke v povirnem delu, kanjon Kolpe ter kanjona Lahinje in Krupe v Beli krajini, na dinarskem krasu pa so kanjoni Zrmanje, Dalmatinske Krke, Cetine in Tihaljine. Brezstrope jame so končni stadij razvoja jame, ko jim je predvsem zaradi kemične denudacije, delno pa tudi zaradi udiranja stropa, popolnoma odstranilo strop. Običajno so brezstrope jame podolgovate, jarkom podobne plitve kotanje v kraškem površju. V njih lahko najdemo tudi sigo, ki v naših podnebnih pogojih nastaja samo v jamskem okolju, in alogene sedimente, ki jih je v jamske rove akumuliral podzemni vodni tok (Mihevc, 2001).  Starejša literatura (Melik, 1955; D'Ambrosi, 1966; Radinja, 1967) podolgovate kotanje in sedimente v njih pripisuje površinskim rekam, ki naj bi nekoč tekle po kraškem površju. Ker so dokazovali površinski tok rek, so podolgovate kotanje v kraškem površju in alogene sedimente v njih opisovali kot suhe doline in s tem v okviru modela cikličnega razvoja površja dokazovali obstoj tako imenovane »predkraške faze« (cit. Mihevc, 2007). Klimatski geomorfologi so alogene sedimente na krasu pripisovali specifičnemu selektivnemu preperevanju v različnih podnebjih (Radinja, 1972). Interpretacija nastanka podolgovatih kotanj in alogenih sedimentov na krasu se je spremenila pri raziskavah ob gradnji avtoceste čez Kras (Mihevc, 1996) ter ob sistematičnem geomorfološkem in speleološkem proučevanju Divaškega krasa (Mihevc, 2001). Odkritih je bilo veliko število nekdanjih jam, ki jim je denudacija že popolnoma odstranila strop. Zapolnjene so bile z različnimi alogenimi sedimenti in sigo, ki nedvomno dokazuje genezo teh oblik v podzemlju.  Oblika brezstropih jam je odvisna od oblikovanosti jamskega sistema, iz katerega se razvijejo, in oblikovanosti površja nad njim. če gre za vertikalne ali poševne jamske rove, se ob denudaciji stropa na površju odražajo kot bolj ali manj okrogle kotanje, ki so po morfometričnih značilnostih najbolj podobne vrtačam. V primeru vodoravnih, največkrat epifreatičnih jamskih rovov, ki so denudirani v uravnanem kraškem površju, nastanejo daljši odseki jarkov na površju (Mihevc, 1996; Mihevc, 2001).  Definiranje in interpretacija procesov nastanka in preoblikovanja brezstropih jam sta odprla nov pogled na razumevanje razvoja krasa. Dokončno so bili zavrnjeni model cikličnega razvoja krasa, obstoj predkraške faze in pretirano poudarjanje klimatskega pristopa pri razvoju oblik in sedimentov na kraškem površju. Prav tako so bili pojasnjeni izvor številnih površinskih kraških oblik in akumulacije alogenih sedimentov na površju ter dinamika denudacije kraškega površja (Mihevc, 2007).  Bogazi so široke premočrtne kotanje, navadno s strmimi ali navpičnimi pobočji. Potekajo vzdolž prelomov. Grund (cit. Klimaszewski, 1981) je te oblike prvotno imenoval kraške ulice (nem. Karstgasse), a se je kasneje uveljavil termin bogaz, ki ga je v strokovno literaturo vpeljal Cvijić (1895). Literatura navaja zelo različne dimenzije bogazov. Po nekaterih virih naj bi bili dolgi do nekaj deset metrov, globoki pa od 1 do 5 metrov (Sweeting, 1972; Gams in drugi, 1973), po drugih virih pa naj bi bili do 60 metrov globoki in več kilometrov dolgi (Klimaszewski, 1981). Bogazi so lahko podobni jarkom brezstropih jam, vendar so ravni, saj je njihov nastanek povezan z mehanskim preperevanjem in raztapljanjem tektonsko pretrtih con (Sweeting, 1972; Gams in drugi, 1973).  V fluvialnem geomorfnem sistemu, predvsem v hribovitih in gorskih območjih, se oblikuje slemenasto-dolinasto površje. Slemen na krasu ni, ker se površje ne preoblikuje z linijskim vrezovanjem površinskih rek. Vzpeti deli so največkrat planote in različne vrste kopastih vrhov. Nekateri kopasti vrhovi na krasu imajo tako značilne oblike, da jih imenujemo z lastnimi strokovnimi termini. Nekateri vrhovi se dvigujejo iz uravnanega površja in so pravzaprav osamelci, drugi se pojavljajo v skupinah, med katerimi so navadno zaprte kotanje različnih dimenzij.  Za kras so značilne tudi planote, ki jih navadno zaradi značilno razčlenjenega površja in načina pretakanja vode imenujemo kar kraške planote. Na slovenskem krasu so zelo številne, od planot v visokogorju (Pokljuka, Jelovica) do planot v Dinarskem gorstvu (Trnovski gozd, Hrušica, Nanos, Banjšice). V literaturi se tudi nižji deli krasa, ki so reliefno ločeni od okolice, večkrat imenujejo planote, na primer Kras. Vendar se kraške planote od drugih planot ne razlikujejo toliko, da bi jih opredeljevali kot posebno in značilno obliko krasa.  Kopasti vrhovi so višji deli kraškega reliefa in so najpogostejši tip kraške vzpetine. Navadno se pojavljajo med različnimi kraškimi kotanjami, kot so uvale, vrtače ali cockpiti. V zmerno toplem pasu imajo v tlorisu največkrat okroglo obliko, medtem ko so v tropskem pasu vsaj tisti, ki so obdani s cockpiti, bolj zvezdaste oblike. Velikosti vzpetin so različne, oblikovanost pobočij pa je odvisna od lokalnih geoloških značilnosti in od procesov preperevanja pobočij. če je mehansko preperevanje intenzivnejše, so pobočja bolj blaga. V predelih, kjer je manj intenzivno, predvsem v tropskem pasu, pa so pobočja praviloma strmejša.  Prav v tropskem pasu so kopasti vrhovi v fiziognomiji pokrajine prevladujoča reliefna oblika, zato so tam podrobneje proučeni in imajo različna imena. Kopaste vrhove z bolj strmimi pobočji imenujemo stožci. Stožci imajo premer do enega kilometra, visoki pa so do 150 metrov. Pobočja vzpetin so stenasta, delno prekrita z melišči. V tlorisu imajo zvezdasto obliko. Kot zanimivost je treba omeniti, da je večina stožcev nesimetričnih. Raziskave so pokazale, da je razlog lahko v tektoniki ali litologiji. Pri proučevanju stožcev v Portoriku pa je bila ugotovljena neposredna povezava med asimetrijo stožcev in prevladujočo smerjo pasatov. Na privetrni strani imajo manjše naklone, na zavetrni pa so pobočja strma, včasih celo previsna. Razlog je v izločanju kalcitnih skorij na privetrnih straneh stožcev, ki kamnino ščitijo pred raztapljanjem (Hubbard, 1923).  V različnih pokrajinah imajo različna lokalna imena za stožce. V zadnjem času se v mednarodni strokovni literaturi za stožce uveljavlja kitajski termin fengcong, ki v dobesednem prevodu pomeni šop vrhov (Ravbar, 2002). Vendar termin opredeljuje le značilen stožčast kras južne Kitajske, zato ga ? kakor tudi drugih lokalnih imen ne ? ne smemo posploševati na vse sorodne oblike.  Osamelce na kraških poljih, ki so redki, a zelo značilni za kras, imenujemo humi. Hum je osamljeni grič sredi ravnega dna kraškega polja. V strokovno terminologijo je ime uvedel že Cvijić (1895), in sicer po osamelcu s toponimom Hum na Popovem polju v vzhodni Hercegovini. Humi so ostanki korozijsko znižanega površja, saj je kamnina v tem delu zaradi različnih vzrokov bolj odporna na raztapljanje. Vzrok za njihov nastanek je lahko tudi tektonika; v tem primeru so tektonsko dvignjeni predeli nad dnom polj. Zaradi različnih procesov oblikovanja so humi različnih oblik: stožčasti, stolpasti, kopasti. Pod humi se zaradi delovanja robne korozije pobočni material ne kopiči. V Sloveniji je edini tipičen primer huma grič Kopanj sredi Radenskega polja. Na Kubi osamelce na kraških poljih imenujejo mogote (Ford, Williams, 2007). Osamele vzpetine se pojavljajo tudi zunaj kraških polj. Bolj so značilne za tropski kras, kjer jih imenujemo stolpi. Za razliko od humov so stolpastih oblik, pobočja pa bolj ali manj navpična. Višina stolpov dosega tudi 300 metrov. Strme vzpetine se navadno pojavljajo v skupinah, okoli njih pa je poplavna uravnava. Uravnave so najpogosteje naplavne ravnice rek, korozijske uravnave ali celo morje. Ker je uravnava okoli njih pogosto poplavljena, robna korozija raztaplja pobočni material. V podnožju stolpov so večkrat oblikovane horizontalne vznožne jame ali spodmoli. Stolpi na različnih delih krasa imajo različna lokalna imena.  V zadnjih letih se v strokovni literaturi za stolpe pojavlja ime fenglin, ki pomeni gozd vrhov in označuje stolpe na kitajskem krasu (Ravbar, 2002). Nastanek stolpov tropskega krasa ni povsem pojasnjen. Lahko da so le ostanek stožcev, ki so jih v spodnjem delu prekrili rečni nanosi (Verstappen, 1964). Ugotovljeno je bilo tudi, da se stolpi na korozijskih uravnavah počasneje znižujejo kot okoliška uravnava. Ko se torej nad korozijsko uravnavo pojavi vzpet svet, se višinska razlika le še povečuje in nastanejo stolpi (Paton, 1963).  Termin fluviokras je v strokovno terminologijo vpeljal Roglić (1964), ki je opredelil, da se fluviokras pojavlja na slabo prepustnih karbonatnih kamninah, ki na površju intenzivneje mehansko preperevajo, preperelina pa se površinsko spira v nižje dele. Novejša literatura ga opredeljuje kot površje na karbonatnih kamninah, kjer so površinske reke preoblikovale površje, del vode pa odteka kraško (Sweeting, 1972), torej je oblikovan z delovanjem fluvialnih procesov na površju in kraških v podzemlju. Pojavlja se, kadar zaradi majhnega hidravličnega gradienta vse površinske vode ne odtekajo vertikalno v kras, ampak delno ostanejo na površju. Fluviokras je razvit tudi v nekaterih območjih sušne klime, kjer manjše količine padavin odtekajo v kras, v primeru občasnih močnih nalivov pa voda odteka površinsko in oblikuje rečno mrežo (Gunn, 2004).  V Sloveniji in na dinarskem krasu se fluviokras najpogosteje pojavlja na dolomitu. Pomemben proces njegovega oblikovanja je raztapljanje; večina vod odteka podzemsko. Hkrati pa se na površju pojavlja tudi erozija, ki oblikuje značilen fluvialni dolinasto-slemenast relief. Najbolj značilne reliefne oblike na dolomitnem fluviokraškem površju so dolci. Imajo obliko plitvih, podolgovatih in ozkih suhih dolin. Imajo konkavni prečni prerez in strma pobočja, potekajo pa v smeri največjega naklona pobočij. V zgornjem delu so plitvi in ozki, navzdol se poglabljajo. Dolci so navadno samostojne reliefne oblike ali pa so z drugimi povezani v dendritični sistem (Komac, 2006). So brez stalnega površinskega vodnega toka, zato jih opredeljujemo kot fluviokraško obliko (Gams, Natek, 1981). Oblikovanje dolcev je vezano predvsem na raztapljanje, sodeluje pa tudi mehansko odnašanje materiala skozi preperelino ali vertikalno v kras. Geomorfni procesi so zaradi večje količine prepereline in vode najintenzivnejši v dnu kotanj. Tako se lahko že iz majhnih začetnih razlik razvijejo večji dolci, ki se nazadnje lahko povežejo v celo omrežje dolcev (Komac, 2006).  Močni nalivi na strmih pobočjih povzročijo, da vse vode ne odtekajo vertikalno v kras, ampak odtekajo tudi površinsko po pobočjih. Površinski tokovi vode erodirajo material in tako nastanejo erozijski jarki. To so tipične fluvialne oblike, ki pa so zelo pogoste na strmih kraških pobočjih, kjer je kamnina manj prepustna, in sicer predvsem na tektonsko pretrtih conah in dolomitih. Navadno jih najdemo v visokogorju ali na strmih robovih kraških polj. Pod njimi se material akumulira v vršaje, voda iz vršajev pa odteka v kras. Kljub temu da nastanejo s procesom, ki ni kraški, so v določenih pogojih na krasu zelo pogosti in bistveno vplivajo na fiziognomijo pobočij.  Kontaktni kras je območje prepletanja procesov fluvialnega in kraškega geomorfnega sistema na stiku kraških in nekraških kamnin. Alogeni tokovi s količino vode, rečnimi režimi in naplavinami vplivajo na kras. Fluvialno preoblikovanje sega v kras, pri čemer nastanejo površinske oblike, ki niso značilne niti za fluvialni niti za kraški geomorfni sistem, pač pa so rezultat součinkovanja obeh.  Poznamo več tipov kontaktnega krasa. V Sloveniji je najpogostejša oblika ponorni kontaktni kras, kjer vode z nekraškega površja tečejo v kras. Tak tip krasa se je razvil na območjih, kjer je nekraško površje višje od kraškega. Hidravlični gradient vode je na teh območjih usmerjen v kras, biti pa mora manjši od naklona površja oziroma zniževanja površja v smeri vodnih tokov (Mihevc, 1991). Površinske kraške oblike, značilne za ponorni tip kontaktnega krasa, so slepe doline in ponorni zatrepi (Mihevc, 1991). Slepe doline sestavljata zgornji, popolnoma fluvialni del v neprepustnih kamninah in spodnji v prepustnih kamninah, kjer se slepo zaključijo pod strmim pobočjem. Vode površinsko odtekajo po dolinah navzdol, in ko dosežejo kraške kamnine, navadno ponirajo v več ponikvah in ponorih pod strmimi pobočji. Ker v dneh odlagajo naplavino, so dna uravnana. Na spodnje dele pobočij pa deluje robna korozija, ki slepo dolino širi, pobočja pa tako ohranja strma. Slepe doline se v Sloveniji pojavljajo na kontaktnem krasu med dolomitom in apnencem, najbolj pogoste pa so na stiku flišnih kamnin in apnencev. Najbolj značilen primer ponornega kontaktnega krasa s celim nizom slepih dolin je oblikovan na južnem robu flišnih Brkinov, kjer kar 24 ponikalnic odteka v kras Matarskega podolja. če se slepe doline ne izoblikujejo in reke odtekajo v podzemlje v znižanem površju, na stiku nekraških in kraških kamnin, te oblike imenujemo ponorni zatrepi (Mihevc, 1991) V primeru ponornega kontaktnega krasa, kjer občasni alogeni tokovi prinašajo večje količine naplavin, ne nastanejo slepe doline, saj je akumulacija materiala intenzivnejša od korozije. Alogen material prekrije kraško površje v obliki vršajev, vode pa na robovih vršajev odtekajo v kras. Te oblike so tipični fluvialni vršaji, ki so v tlorisu pahljačaste oblike, v podolžnem profilu pa konkavni.  Ob večjih izvirih na izvirnem kontaktnem krasu nastanejo zatrepne doline. Zgornji del dolin je oblikovan pod strmim pobočjem ? zatrepom, kjer voda izvira na površje. Nato se doline s strmimi pobočji nadaljujejo do stika kraških in nekraških kamnin, kjer se zatrepna dolina navadno zaključi v rečni dolini ali pa se odpre v kotlino ali na kraško polje. Zatrepne doline so oblikovane skoraj ob vseh večjih izvirih na slovenskem krasu. Najbolj znane so zatrepne doline izvirov Ljubljanice pri Vrhniki, Unice, Malenščice na Planinskem polju itd.  Terminološki slovar je izbor strokovnih krasoslovnih pojmov in izrazov. Izdelan je na osnovi Slovenske kraške terminologije (Gams in drugi, 1973) in Geološkega terminološkega slovarja (Pavšič, 2006).  Abrazija: Erozija s pomočjo mehanskega tovora, predvsem peska in proda.  Aeracijska cona: Opuščen izraz za vadozno cono.  Agresivna voda: Nenasičena voda, ki je sposobna korodirati. Alogena voda, alogena reka: Voda (reka), ki priteka na kraško površje ali v podzemlje z nekraškega sveta.  Alogena voda: Voda v krasu, ki tja priteče iz nekrasa. Nasprotje avtigeni vodi. Običajno imajo alogene vode veliko korozijsko sposobnost. Ker pa so že zbrane v sorazmerno večje tokove, je tudi njihova mehanska erozivnost večja. Zato nastajajo najopaznejše kraške oblike na vtokih alogenih vod v kras.  Aluvialna korozija: Pospešena korozija karbonatne podlage, ki nastane zaradi premikanja vode skozi aluvialno odejo, bogato z ogljikovim dioksidom. Je značilna za prepustna dna kraških polj in slepih dolin, ki jih poglablja. Aluvialna vrtača: Vrtača, nastala v naplavinah.  Anastomoza, tudi stropni žleb: Vijugasti žleb na stropu jamskega rova, ki ga je izdelal vodni tok, ki je tekel po naplavini, ki je zapolnjevala rov.  Apnenec: Sedimentna kamnina, sestavljena pretežno iz kalcijevega karbonata.  Apneniški kras: Kras v apnencu.  Aragonit: Kalcijev karbonat iste sestave kot kalcit, le da kristalizira rombično. Navadno vsebuje manjšo primes stroncija (SrCO3). V naših jamah običajno nastopa v obliki igličastih kristalov. Aridni kras: Nastal je v aridni (sušni) klimi.  Artefakt: Kos predzgodovinskega orodja iz kamna ali kosti. Avtigena voda. Voda v krasu, ki se napaja izključno s padavinami.  Baldahin: Sigova tvorba, ki visi čez podlago in ki jo navadno sestavlja niz stalaktitov.  Sledenje kraške vode: V ožjem smislu obarvanje ponirajoče vode z namenom, da bi ugotovili njen ponovni iztok. V širšem smislu vsako določevanje podzemeljskih vodnih zvez s kemičnimi, biološkimi in fizikalnimi sredstvi. Biogena korozija, tudi biokorozija: Korozija pod vplivom organizmov.  Biospeleologija: Znanost o živih bitjih v jamah. Bogaz: Do nekaj metrov širok in globok premočrten jarek vzdolž razpok, navadno s strmimi ali navpičnimi pobočji.  Boksit: Usedlina, v pretežni meri sestavljena iz aluminijevih hidroksidov. Ta aluminijeva ruda je rezultat preperevanja apnenca v vlažni tropski ali subtropski klimi. Brezno: Navpična ali strma jama, bolj globoka kot široka.  Brezstropa jama: Površinska kraška oblika, ki je nastala s popolno denudacijo stropa nad jamskim prostorom. Morfološko je lahko daljši jarek ali le okrogla kotanja. V brezstropih jamah večkrat najdemo alogene jamske sedimente in sigo. Brojnica: Tudi vrulja ali podmorski izvir. Izvir sladke ali brakične vode pod morsko gladino ali gladino plime. Bruhalnik: Občasni kraški izvir, ki ob visoki vodi bruha večje količine vode.  Celokupna trdota: Vsota kalcijevih in magnezijevih ionov v vodi.  Cevasti stalaktit: Tudi cevčica ali makaron. Stalaktit oblike cevčiče.  čebulaste tvorbe, tudi sferične tvorbe: Sigove tvorbe okroglaste, čebuli podobne oblike, zrasle na jamski steni ali jamskem stropu.  črvičaste tvorbe: Vermikuliti. Dekalcifikacija: Odstranjevanje, izpiranje kalcija, pri čemer se zunanja oblika gmote ne spremeni. Po običajnem pojmovanju odstranjevanje kalcija iz predmeta ali prsti. Delana škavna: Ljudsko ime na Krasu. Meter ali bolj široka odprta škavnica (škavna), ki so jo zaprli, da bi držala vodo za napajanje drobnice (ovac).  Diaklaza: Razpoka, ki seka več skladov kamnine; skladi ob njej niso premaknjeni.  Dihalnik: Ozka odprtina, ustje brezna ali drugo mesto, iz katerega pozimi iz kraškega podzemlja piha topel zrak. Opazen je zlasti kot luknja ali kopno mesto v snežni odeji. Dimnica: Jama z meglo ob vhodu, ki nastaja ob določenem vremenu zaradi mešanja hladnejšega zunanjega in toplejšega jamskega zraka. Dinamična jama, tudi klimodinamična jama: Jama, ki je vse leto dobro prezračena, ker vse leto komunicira z zunanjim zrakom. Navadno ima dva vhoda v neenaki višini, kar omogoča prepih vse leto. Dol: Ljudsko ime na dinarskem krasu za različne površinske kotanje (suho dolino, kraško polje, udornico).  Dolek: Plitva, do nekaj metrov globoka odprta suha dolinica, navadno v smeri največje strmine na pobočju, pogosta zlasti na dolomitih in dolomitiziranih apnencih. Dolina: Ljudsko ime, pa tudi mednarodni termin za vrtačo. Dolomit (mineral): Kalcijevo-magnezijev karbonat (CaMg(CO3)2). Lahko kristali neposredno iz morske vode, bolj običajno pa nastane šele, ko v kalcitu magnezijevi atomi nadomestijo del kalcijevih.  Dolomit (kamnina): Karbonatna kamnina, ki jo sestavljata minerala dolomit (> 90 odstotkov) in kalcit (< 10 odstotkov). Zaradi krušljivosti ga ponekod imenujejo tudi grintovec. Po deležu magnezijevega in kalcijevega karbonata ločimo dolomit, apneniški dolomit, dolomitski apnenec itd. Dolomitni kras: Kras v dolomitu.  Dvorana: Večji razširjeni del jame. Egutacija: Delovanje kapljajoče vode. V jamah dolbenje kapnice v sigo ali skalo, zlasti če je strop visok. Ekshumirani kras: Razkriti kras, s katerega je bila odstranjena vododržna krovnina.  Eksokras: Kras na zemeljskem površju.  Endokras: Kraški pojavi pod zemeljskim površjem oziroma pod zemljo (prstjo).  Estavela: Kraški vodni objekt. Ob visoki vodi ima funkcijo izvira, ob upadanju pa funkcijo ponora (požiralnika).  Faseta: Nekaj centimetrov ali decimetrov dolga ovalna vdolbinica v jamski steni ali dnu rova. Globlja in strmejša je na strani, iz katere je pritekla voda, ki je faseto izdelala. Po tem znaku so fasete indikatorji smeri vodnega toka. Možen je tudi drugačen nastanek. Fluviokras: Kras, katerega površje so izoblikovali fluvialni procesi, čeprav je bila korozija znatna, vendar ne odločilna za relief.  Fosilna vrtača: Z neprepustnimi sedimenti zapolnjena vrtača, ki je zastala v razvoju. Reliktni kras: Ohranjeni ostanki krasa, ki je nastal z zanj tipičnimi oblikami v drugačnih podnebnih in drugih pogojih v geološki preteklosti in je zastal v razvoju. Kraške oblike, ki niso v skladu z recentnim zakrasevanjem.  Freatična voda: Tudi freatični vodni tok. Kraška voda ali vodni tok v freatični coni. Zapolnjuje votline pod gladino podzemne vode. Freatični rov: Rov, nastal v freatični coni. Njegov prostorski potek se ne ravna po vodoravni smeri, temveč po smeri lezik, razpok in prelomov. Značilna sta elipsast ali lečast prečni presek. Glaciokras: Površinski kras, ki je nastal ob delovanju kraških in glacialnih procesov.  Gladina podzemne vode: Piezometrični nivo.  Globoki kras: Kras, kjer najgloblje reliefne kotanje ne dosegajo freatične cone. Po drugem pojmovanju kras z več sto metrov debelimi kraškimi kamninami, ne glede na gladino podzemne vode. Gravitacijska voda: Tudi gravitacijski vodni tok. Voda oziroma vodni tok v kraškem podzemlju, ki se pretaka v kanalih, v katerih ne sega do stropa; ima prosto gladino. Griža: Večje kamnito, gruščnato površje iz razpadlega kamenja, brez prsti in vegetacije. Guano: Akumulacija ekskrementov živali v jami, navadno netopirjev. Heliktit: Nenavadno zavit kapnik, katerega oblika ni pogojena z gravitacijo, temveč z drugimi silami.  Hidrografska cona: Značilen hidrološki sloj v vertikalni razčlenitvi kraške gmote, kjer vladajo značilni režimi obnašanja podzemske vode. Hidrološke cone se ločijo po smeri pretakanja vode in po zapolnjenosti votlin (freatična, vadozna in epifreatična cona).  Hidrotermalni kras: Kras, ki je nastal zaradi delovanja hidrotermalnih voda. Pojavljajo se samo nekatere oblike freatične cone. Hieroglifi: Vermikuliti. Hladnica: Tudi hladna jama. Jama, ki je poleti nadpovprečno hladna, ker je žepaste oblike, z enim vhodom iznad votline, tako da se v njej hladi in zadržuje zrak.  Hodnik: Precejšen, dokaj enakomerno širok in visok jamski rov, po katerem je hoja razmeroma lahka. Holokarst: Po Cvijiću popolni, globoki kras z vsemi kraškimi pojavi, vključno polji. Tudi dinarski tip krasa.  Hum: Ljudsko ime v vseh jezikih bivše Jugoslavije, v različnih inačicah (hom, holm, holmec, hum). V kraški literaturi pomeni osamljen korozijsko-erozijsko-denudacijski ostanek višjega reliefa na dnu kraškega polja.  Ilovnate piramide: Nekaj centimetrov ali decimetrov visoke piramide v ilovnatem jamskem dnu, ki jih je izdelala kapljajoča voda.  Inkazija: Preoblikovanje jamskega prostora zaradi jamskih podorov in drugih oblik rušenja skalovja. če se del sklada ob leziki odlepi, govorimo o skladovnem odlomu. če se odlomi skalni blok, je to blokovni odlom. Jama: V širšem pomenu prehodna podzemeljska votlina, ne glede na to, ali je vodoravna ali navpična. V ožjem smislu prehodna, pretežno horizontalna podzemeljska votlina; nasprotje brezna, ki je navpično.  Jamar: človek, ki odkriva, obiskuje in opisuje jame iz neturističnih namenov. Podobno jamoslovec (speleolog), ki je strokovnjak na področju speleologije.  Jamska ilovica: Ilovica v jami. Po nastanku avtohtona (nastala na kraju samem), paravtohtona (premeščena znotraj jame) ali alohtona (prinesena od zunaj). Jamska klimatologija: Znanstvena disciplina, ki raziskuje klimatske razmere v podzemskih votlinah. Jamska meteorologija: Znanstvena disciplina, ki raziskuje meteorološke razmere v podzemeljskih votlinah. Jamska postaja: Tudi jamsko nahajališče. Jama, v kateri so najdeni sledovi zadrževanja predzgodovinskega človeka. Jame s sledovi bivanja v paleolitiku so jamske paleolitske postaje. Drugi pomen za jamsko postajo: meteorološka postaja v jami. Jamski biser: Droben obrušen kamen ali delček sige, ki ga kapljajoča voda obrača in debeli s koncentričnimi plastmi sige.  Jamski človek: Predzgodovinski človek, ki je jame izkoriščal za pribežališča ali bivališča. Jamski izvir: Izvir v jami. Jamski kataster: Urejen seznam kraških jam, tudi urejena dokumentacija o raziskanih jamah. Kataster navadno vodijo jamarske organizacije. V Sloveniji jamski kataster vodita Jamarska zveza Slovenije in Inštitut za raziskovanje krasa v Postojni. Jamski minerali: Minerali, ki jih najdemo v kraških votlinah.  Jamski načrt: Tloris in profil jame, izdelan na osnovi meritev. Jamski podor: Podor skalovja v jamski steni ali stropu. Jamski sediment: Sediment v jami, avtohtonega ali alohtonega porekla. Jamski sistem, tudi jamski splet: Razvejan in povezan splet jamskih prostorov večjih dimenzij. Jamski udor: Udor, s katerim se jamski prostor odpre na površje. Jamski žlebič: Žlebič na jamskem dnu ali steni. Jamsko mleko, tudi gorsko mleko: Lahka usedlina največkrat iz kalcita ali aragonita, pri katere nastanku so sodelovali mikroorganizmi. Mokro je pastozno, suho pa krhko.  Kal, tudi lokev ali lokva: Večja vodna kotanja, navadno trajno ali vsaj večji del leta z vodo napolnjena vrtača z nepropustnim dnom. Lahko so naravne, navadno jih oblikuje človek. Kalcifikacija: Zamenjava primarnih trdnih snovi v živalskih ali rastlinskih ostankih s kalcijevim karbonatom. V slovenski kraški literaturi pogosto prepojitev snovi s kalcijevim karbonatom. Kalcit: Mineral, kalcijev karbonat CaCO3, ki kristalizira heksagonalno. Kalcit kristali neposredno iz vode, v apnencu nastane tudi iz aragonitnih ogrodij nekaterih organizmov. Kalcit je osnovna sestavina običajne sige, med kamninami apnenca, delno marmorja in karbonatitov.  Kalcitna žila: Tanka, nekaj milimetrov ali centimetrov debela plast kalcitnih kristalov svetle barve, ki lahko za nekaj milimetrov, lahko pa tudi centimetrov moli iz jamske stene ali stropa.  Kamin: Odprtina v jamskem stropu, ki vodi navzgor. Brezno gledano od spodaj.  Kapnik: Stoječa ali viseča tvorba, nastala z izločanjem sige iz kapljajoče vode. V širšem smislu vsaka stoječa ali viseča sigova tvorba.  Kapniški steber: Tudi stalagmat. Zraščena stalagmit in stalaktit, tudi do stropa zrasli stalagmit ali do dna zrasli stalaktit.  Karbonatna kamnina: Kamnina, sestavljena iz enega ali več mineralov iz razreda karbonatov; ima manj kot 10 odstotkov nekarbonatne primesi. Karbonatna trdota: Delež magnezijevih in kalcijevih ionov, ki so vezani na ogljikovo kislino. Kaverna: Umetna jama, napravljena navadno v vojne namene. Kevderc: Ljudsko ime za manjšo jamo, ki jo sestavlja ena sama manjša votlina. Klasični kras: Kraško ozemlje med Vrhniko in Trstom, katerega kraške značilnosti so bile prvič strokovno opisane.  Klastokras: Kras v klastičnih kamninah (produ, konglomeratu, grušču, breči, pesku in peščenjaku).  Koliševka, tudi koleševka: Ljudsko ime na Notranjskem za večjo udornico.  Kondenzna voda: Voda, ki se zaradi kondenzacije nabira v kapljicah na jamskih stenah ali stropu, navadno na mestu mešanja toplejšega in hladnejšega zraka.  Konta: Visokogorska kotanja glaciokraškega nastanka, več deset ali sto metrov dolga in široka, običajno skledaste oblike. Mnogokrat večje širine kot globine. Ljudsko ime v Julijskih Alpah, kjer je zelo pogosta. Kontaktni kras: Kras na stičišču prepustnih in vodno neprepustnih kamnin.  Kopasti kras: Kras, kjer se osamljeno dvigajo več deset ali sto metrov visoke vzpetine kopastih oblik. Na dinarskem krasu ga nekateri tolmačijo za fosilni tropski kras (Habič, 1968). Značilen za tropski kras.  Korozija mešanice: Raztapljanje zaradi mešanja nasičenih vod, ki temperaturno ali kemično niso enake. Mešanica vod postane nenasičena in korodira kamnino. Korozija: V krasoslovju kemično raztapljanje kraške kamnine, večji del s posredovanjem vode, ki vsebuje ogljikovo kislino.  Korozijska stopnička: Polkrožna zajeda, podobna odtisu pete, ki je specifičen pojav razčlenjenih golih, največkrat visokogorskih skalnatih površin.  Korozijska vrtača: Vrtača, nastala s korozijo.  Korozijski ravnik: Kraška uravnava. Kotlasta vrtača: Ima strme stene in ravnejše dno.  Kotlica: Okroglasta vdolbina gladkih sten s premerom nekaj centimetrov ali decimetrov, v stropu, na steni ali dnu jame. Poznamo korozijsko in erozijsko kotlico. Kotlič: Skalnata kotanja okroglaste, podolgovate ali oglate oblike s premerom nekaj metrov, s strmimi stenami in snegom, ki se v dnu zadržuje večino leta. Značilen za visokogorski kras. Kras: Ozemlje, kjer zaradi razpoklinske prepustnosti kamnine vladata podzemeljsko (kraško) pretakanje vode in učinkovito kemično raztapljanje kamnin in kjer so lahko razvite tudi značilne površinske in podzemeljske oblike. Največ s posredovanjem avstrijske strokovne literature je beseda kras v obliki karst postala mednarodni termin.  Krasoslovje: Znanstvena panoga, ki proučuje kras. Je kompleksna veda, ki združuje fizično speleologijo (gl. f. s.), biospeleologijo (gl. b.), geografijo krasa (gl. g. k.) itd. Znanstvenik, ki se ukvarja s krasoslovjem, je krasoslovec. Kraška bifurkacija: Na krasu se pri podzemeljski bifurkaciji voda istega toka pojavlja v dveh kraških izvirih. Pri vertikalni bifurkaciji se višje vode iz iste kotanje izlivajo v drugo smer kot nižje. Kraška dolina: Z vseh strani zaprta rečna dolina z izviri na eni in ponori na drugi strani. Primer je Rakov Škocjan.  Kraška erozija prsti: Erozija prsti, pri kateri se zaradi spiranja zniža raven prsti. Zunanji znak intenzivne kraške erozije prsti so kamni, ki na obdelovalnih zemljiščih pogledajo na površje.  Kraška hidrologija: Veda o kraškem vodovju.  Kraška ilovica: V ožjem smislu ilovnati netopni ostanek karbonatnih kamnin na krasu. V širšem smislu prst na krasu, ne glede na njeno teksturo. Kraška kamnina: Kamnina, v kateri je razvit kras. Kraška klima, kraška mikroklima: Klima kraškega ozemlja, v kateri se odražajo klimatske oziroma mikroklimatske lastnosti kraških kotanj, kraških prsti in jam. Kraška miza: Ledeniški balvan, podorna ali druga alohtona skala, ki je pred zniževanjem zašla na apneniško podlago in zato leži na podstavku. Kraška morfologija: Panoga geomorfologije, ki se ukvarja s površinskimi kraškimi oblikami. V širšem smislu veda o površinskih in podzemeljskih oblikah krasa. Kraška piraterija: Razširitev porečja s pretočitvijo sosednjega površinskega vodnega toka skozi kraško podzemlje. Kraška poroznost: Delež praznin v določeni prostornini kamnine, ki ga prispevajo kraške votline.  Kraška prevotljenost, tudi kraška votlikavost: Značilna prevotljenost kraške kamnine, ki zaradi vodne prepustnosti omogoča razvoj krasa. Kraška uravnava, tudi kraški ravnik: Veliko uravnano kraško površje, ki ga lahko razčlenjujejo drobne in srednje velike kraške kotanje. Kraška votlina: Votlina, nastala s procesi, ki jih definiramo kot kraške. Kraški izvir: Vsak naravni iztok kraške vode na površju. Kraški pojav: Ena od morfoloških, hidroloških ali drugih značilnosti krasa.  Kraški vodni odtok: Za kras značilno odtekanje padavinske vode s prenikanjem skozi kraško podzemlje brez površinske vodne mreže. Tudi sklenjeno prenikanje vodnega toka iz kotanje. Kraško jezero: Jezero s kraškim odtokom in/ali kraškim pritokom.  Kraško podolje: Podolžni niz nižjega kraškega sveta med višjim reliefom. Na primer Notranjsko podolje. Kraško podzemeljsko jezero, tudi jamsko jezero: Večja kotanja s stoječo vodo v kraškem podzemlju.  Kraško polje, tudi polje: Največja kraška kotanja z ravnim dnom in kraškim odtokom. V tipični obliki ima ponikalnico in strm obod. Ime iz jugoslovanskih jezikov, ki je sprejeto kot mednarodni termin.  Kraško-razpoklinska poroznost: Delež praznega prostora v določeni prostornini kamnine, ki ga prispevajo razpoke, lezike in kraške votline. Mešani tip poroznosti, ki je znatno pogostejši od čiste kraške. Kropa: Močan kraški izvir, katerega vode pritekajo na dan razpršeno med skalovjem na nagnjenem površju. Kukava: Ljudsko ime za večjo udornico na Notranjskem. Laminarni tok: Način pretakanja tekočine, pri katerem so tokovnice ves čas vzporedne. Lašt: Skladovna polica oziroma večja ravna strukturna površina z enakim strmcem, kot ga imajo skladi. Ljudsko ime iz Julijskih Alp. Laštasti kras: Posebna oblika golega, običajno visokogorskega krasa, kjer so lašti značilne površinske oblike.  Lehnjak. Lahek, porozen kalcijev karbonat, ki se akumulira v dnu ali v gladini površinskih voda na krasu, pogosto na rastline. Lezični kanal: Jamski kanal, ki je nastal vzdolž lezike in ji popolnoma sledi.  Lezika: Stik dveh skladov. Medskladovna ploskev ali špranja.  Lijakasta vrtača: Je brez ravnega dna, pobočja pa se odpirajo navzgor.  Matični kras: Kras kraške pokrajine med Tržaškim zalivom in Vipavsko dolino v regiji, ki jo imenujemo Kras in katere ime je prešlo v krasoslovno terminologijo kot geomorfološki termin.  Merokarast: Po Cvijiću delni, nepopolni kras. Sinonim za srednjeevropski kras. Meteorni kras: Kras, nastal zaradi delovanja padavinskih voda na kraške kamnine. Mikrožlebiči: Na vrhu golih skalnih reber začenjajoči se drobni žlebiči, ki se navzdol izgubljajo v gladkem površju. Naravni most: Skalni obok, ki je običajno ostanek jamskega stropovja.  Nasičena voda: V kraški geomorfologiji voda, ki ni več sposobna korodirati. Nasprotje nenasičeni vodi.  Vadozna cona: Stalno suha cona, vrhnja hidrografska cona, kjer se padavinska voda premika pretežno navzdol ter se obdobno in lokalno zbira v vodne curke. Pretaka se po kanalih, ki so večinoma zapolnjeni z zrakom. Po Cvijiću tudi suha cona.  Nivalni kras: Nastal v nivalni (snežni) klimi ob vidnem učinkovanju snežnice. V Sloveniji danes omejen na visokogorski kras.  Obalni kras: Površinski kras na morski ali jezerski obali. Obrh: Močan kraški izvir v vznožju stene.  Osameli kras, tudi izolirani ali osamljeni kras: Kras sredi nekraške okolice.  Paragenetski rovi: Rovi ki jih je oblikovala parageneza.  Parageneza: Proces preoblikovanja rovov freatične cone z vtokom sedimenta, ki je zapolnil dno in spodnje dele sten rova, korozija pa razjeda strop.  Parakras: Kras z neizrazitimi kraškimi oblikami, v kamninah, kot je dolomit, ki le delno podlegajo zakrasevanju. Pogosto ime v italijanskem krasoslovju. Periodično jezero: Tudi obdobno jezero. Jezero, ki obdobno presiha. Pizolit: Jamski biser. Plitvi kras: Kras, v katerem je cona vertikalnega pretakanja plitva. Globlje reliefne kotanje segajo do gladine podzemne vode.  Ploskovna korozija: Korozija, ki enakomerno učinkuje na površje, ustvarja gladke skalne ploskve; tudi korozija, ki enakomerno znižuje površje. Podi: Visokogorski kraški ravnik s skalnim površjem. Podorna dvorana: Dvorana z znaki podiranja na stropu in tleh. Podorni stožec: Stožčast kup skalovja v jami, najpogosteje na dnu vhodnih brezen. Podtalna korozija: Korozija karbonatne kamnine neposredno pod prstjo. Podzemeljska bifurkacija: Hidrološki pojav, ko se enotni podzemski tok v podzemlju razteka proti dvema ali več izvirom.  Podzemeljska hidrografska mreža: Sistem stalno, periodično ali obdobno z vodo zalitih votlin v kraškem podzemlju. Podzemeljska reka: Reka v kraškem podzemlju. Podzemeljski rečni sistem: Sistem sklenjenih vodnih tokov v kraškem podzemlju. Podzemeljsko jezero: Tudi jamsko jezero. Večja jamska kotanja stoječe vode.  Pokriti kras: Kras, katerega površje po v glavnem pokriva prst ali preperelina.  Ponikalnica: Tudi ponornica. Vodni tok, ki ponikne v kraško podzemlje. Ponikev, tudi ponikva: Odprtina, kamor se izgublja voda. Vodni tok ponika v odprtino, ki je prekrito z naplavino.  Ponor: Večja odprtina, v kateri ponika voda. Vodni tok odteka v vodoravno jamo. Poroznost: Delež praznega prostora v kamnini.  Požiralnik: Mesto izgubljanja vode v kraško podzemlje. Vodni tok odteka v špranjo ali brezno v skalnem koritu. Preboj: Trenutek, ko od ponora do izvira laminarni tok preide v turbulentnega.  Predkraška faza: Doba v razvoju površja pred začetkom zakrasevanja, ko je na površju vladal fluvialni relief.  Prekriti kras: Pod vodoprepustnimi naplavinami razviti kras, ki se odraža tudi v površinskih oblikah.  Prelivni izvir: Kraški izvir, ki deluje ob višji vodi, ko nižji stalnejši izvir ne zmore vse iz podzemlja pritekajoče vode. Je lahko neposredno nad stalnejšim izvirom. Prenikajoča voda: Padavinska voda, ki v vadozni coni počasi prenika skozi vodoprepustne skalne gmote.  Presihajoče jezero: Jezero, ki se občasno presuši. Freatična cona: Najnižja hidrografska cona, v kateri voda trajno zapolnjuje votline. Prikriti kras: Kras pod tankim, neprepustnim sedimentnim pokrovom, katerega oblike se le delno odražajo na površju.  Psevdokras: Lažni, nepravi kras. Kraški pojavi v nekarbonatnih kamninah (lavi, soli).  Psevdovrtača, tudi nekraška vrtača: Vrtačasta oblika v nekarbonatni kamnini. Puhlični kras: Kras v puhlici. Razpoka: Mehanska nezveznost v kamnini, ob kateri ni prišlo do premikov. Razpoklinska cona: Bolj ali manj gost, do več 100 metrov širok usmerjen sistem razpok. Premiki ob razpokah so neznatni ali zelo majhni. Razpoklinska poroznost: Delež praznin v kamnini, ki ga prispevajo odprte razpoke in lezike. Robna korozija, obrobna korozija: Korozija karbonatne kamnine ob robu neprepustne naplavine, zaradi katere so stene kotanj ali kraških polj na kraju ponikanja korozijsko izpodjedene. Robna korozija razširja kraška polja, slepe doline, vrtače in druge kotanje z naplavljenim dnom. Robni ravnik: Ravnik v robnih apnencih ob vododržnih kamninah, s katerih priteka agresivna voda. Rov, tudi jamski rov: Del jame ali brezna, ne glede na dimenzije in oblike. Rupa: Ljudsko ime za različne kraške pojave (požiralnike, brezna, odprtine nasploh). V starejši literaturi tudi termin za požiralnik. Sadra, tudi gips: Kalcijev hidrosulfat (CaSO4 . 2H2O).  Sadreni kras: Kras v sadri.  Samotar: Osamljena, izrazita skala na kraškem površju. V jami tudi osamljeni kapnik.  Sifon: Odsek rova, kjer skalni strop sega v vodo. Glede na trajnost ločimo trajni in obdobni sifon. Po smeri pretoka ločimo odtočni in pritočni sifon.  Sifonsko jezero: Večja kotanja stoječe vode v sifonskem koritu. Siga: Odkladnina kalcijevega karbonata iz zasičene jamske vode. Sigov slap: Vodnemu slapu podobna sigova tvorba večje širine na strmi ali navpični steni. Sigova polička: Do nekaj centimetrov široka stopnička na rahlo položnih ali strmih pobočjih. Sigova ponvica: Kotanjica iz sige, z značilno navpično in do gladine vode segajočo steno na odtočni strani, stalno ali obdobno zapolnjena s stoječo vodo.  Sigova tvorba: Jamski sediment iz sige, ki se je izločil iz tekoče ali mirujoče vode.  Sigova zavesa: Podolgovata, tanka, pogosto zvijugana sigova skorja na previsu.  Sigovi ježki, tudi poliekscentrične tvorbe: Drobna kapniška tvorba, ki zaradi kapilarne vode zraste v različnih smereh.  Skalna vrtača: Vrtača, katere dno in pobočje sta skalnata.  Skalni nož: Noževemu rezilu podobna ostra skala, ki kot ostanek raztapljanja štrli v jamski prostor. Skledasta vrtača: V prečnem profilu je podobna skledi.  Slepa dolina: Dolina, ki se slepo končuje na apnencu. Pod strmimi pobočji na koncu so navadno ponori. Solni kras: Kras v soli (kot kraški kamnini).  Speleogeneza: Nastanek in razvoj jame od preboja do razpada na površju.  Speleologija, tudi jamoslovje: V ožjem smislu veda o kraških jamah. V širšem smislu veda o kraškem podzemlju. Spodmol: Krajša horizontalna jama s širokim vhodom. Na Pivškem ljudsko ime za jamo.  Stalagmit: Stoječi kapnik.  Stalaktit: Viseči kapnik.  Statična jama: Tudi klimostatična jama. Izraz je iz jamske klimatologije. Pomeni jamo, ki pozimi in poleti zračno slabo komunicira z zunanjim zrakom, zato so v njej zračne razmere statične.  Statodinamična jama: Izraz je iz jamske klimatologije. Jama, ki v eni sezoni živahno komunicira z zunanjim zrakom, medtem ko je v preostalem delu leta statična. Stolpasti kras: Oblika tropskega krasa z značilnimi, do 100 in več metrov visokimi vzpetinami.  Stožčasti kras, tudi stogasti kras: Posebna oblika tropskega krasa z značilnimi vzpetinicami v obliki stožcev (stogov).  Stropni žleb: Velikokrat meandrast žleb, na jamskem stropu. Subnivalni kras: Kras v višinskem ali subarktičnem pasu, kjer sneg kot očitni morfogenetski dejavnik skopni le čez poletje. Tudi pas pod nivalnim krasom ali gozdnati pas, kjer je v glacialnih dobah nastal nivalni kras.  Subpolarni kras: Tudi subarktični kras. Kras, nastal v subpolarni (subarktični) klimi.  Sufozija: Spiranje gmote izpod ruše ali krovnih sedimentov s tekočo vodo. Sufozijska vrtača: Vrtača v sipskem gradivu, ki je nastala s sufozijo. Suha dolina: Dolinasta oblika na krasu, brez stalnega površinskega vodnega toka. Glede na trajanje toka so trajno in obdobno suhe doline. Suhi zid: Tudi kraški zid. Zid iz kamnov, ki niso vezani z malto ali cementom. Za kraško pokrajino značilen zid ob mejah parcel, ob poteh ali kot škarpa na spodnji strani njiv in vinogradov, ki so ga sezidali iz otrebljenega kamenja.  Sušica: Okrajšano ljudsko ime tudi šica. Vodni tok, ki ob nizki vodi presiha. Škavnica, tudi škalba: Skalna vdolbina, globoka in široka več centimetrov ali decimetrov, izjemoma nekaj metrov. Običajno ravnega dna in strmih, celo previsnih sten (Radinja, 1967). Na krasu ljudsko ime škavna za večje škavnice. Škraplja: Ljudsko ime tudi škrapa. Nekaj centimetrov do več decimetrov široka in do več metrov dolga korozijsko razširjena razpoka, ki jo je razširila vertikalno odtekajoča padavinska voda.  Škrapljišče: Na gosto s škrapljami posejano skalno površje. Termokras: Zvegano, kraškemu površju podobno ozemlje na stalno zmrznjenih tleh. Ima samo oblikovno podobnost s kraškim površjem, ne pa tudi genetske, saj nastaja zaradi neenakomernega sezonskega odtaljevanja in zmrzovanja vode v vrhnjem sloju nad trajno zmrznjeno podlago ? permafrostom.  Trdota vode: Mineralizacija vode oziroma količina raztopljenih soli v enem litru vode. Kraški vodi daje trdoto predvsem raztopljeni karbonat kalcija in magnezija.  Troglobiont: Jamska žival, ki živi le v podzemlju. Troglofil: Jamoljubna žival, ki obdobno živi tudi na zemeljskem površju.  Trogloksen: Žival, ki se v jamo samo zateče, biva pa v njej le obdobno. Tropski kras: Kras, nastal v trajno ali sezonsko vlažni tropski klimi. Značilne zanj so strme vzpetine.  Turbulentni tok: Vrtinčast način pretakanja tekočine, pri katerem se tokovnice prepletajo.  Udornica, tudi udorna dolina ali udorna vrtača: Kotanja z očitno udornim nastankom nad votlino. Lahko nastane z nenadnim udorom jamske dvorane ali s postopnim spodjedanjem.  Ugrez, tudi grez: Vrtača ali manjša kotanja v nesprijetih klastičnih sedimentih, ki je nastala ali se poglobila z ugrezanjem. Ujeta voda: Voda, ki v freatični coni stagnira v slepih ali nepovezanih kanalih. če kras obdajajo vodoneprepustni sedimenti, ki pogojujejo visok nivo kraških izvirov in globoko freatično cono, vodo freatične cone imenujemo tudi zajezena kraška voda.  Uvala: Skledasta vdolbina, navadno manjša od kraškega polja in večja od vrtače, z neravnim, običajno z vrtačami razčlenjenim dnom. Ljudski izraz z dinarskega krasa. Vaukluški izvir: Po francoskem izviru Fontaine de Vaucluse, kjer izvira reka Sorgue. Večji izvir iz brezna.  Vermiculiti: Pretežno ilovnate proge, lise, pege in druge razkrojene oblike, podobne črvičastim ekskrementom na jamskih stenah ali stropu. Delijo jih tudi na točkaste, pasaste, leopardaste, tigraste itd.  Vetrnica: Jama, iz katere stalno ali obdobno piha. Viseča suha dolina: Na krasu suha dolina, ki se kot odsekana končuje na pobočju. Viseča voda: Voda v vadozni coni, ki jo je od navzdolžnega prenikanja odklonil vododržni vložek. Tudi stoječa voda, ki je ujeta v kotanjah po upadu vodne gladine.  Visokogorski kras: Kras v gorah nad gozdno mejo.  Vodnjakasta vrtača: Globoka vrtača s strmimi stenami.  Vorfluter: Gladina površinske kraške vode, ki ga določa morska ali jezerska gladina v zaledju. Izraz se uporablja zlasti pri opisu tropskega krasa, kjer so številna dna kraških polj v višini vorflutra. Votlikavost, tudi kavernoznost: Delež votlin v kraškem podzemlju. Votlina: Vsak podzemeljski prostor. Vretje. Skupinski kraški izvir, v katerem voda ob visoki vodi vre.  Vrtača: V Sloveniji ljudsko dolina, le v Beli krajini draga. V slovenskem strokovnem slovstvu se je vrtača uveljavila v prvi polovici 20. stoletja, ker je dolina preširok pojem. Vrtača je kotanja, navadno globoka več metrov, in je bolj široka kot globoka.  Zaganjalka, tudi minutnik, presihajoči izvir, intermitentni izvir ali periodični izvir: Kraški izvir, ki v določenem časovnem razmaku narašča in upada ter lahko obdobno tudi presiha.  Zajezena kraška voda: Voda, ki v freatični coni stagnira v slepih ali nepovezanih kanalih. Je podzemne voda v globoki freatični coni, ki zapolnjuje vodoprehodne votline pod gladino podzemne vode, katero višino določajo vodoneprepustne kamnine.  Zajezeni kras: Izoliran ali vsaj od treh strani obdan in zajezen kraški masiv, v katerem sosednje neprepustne kamnine vzdržujejo globoko freatično cono.  Zakrasevanje: Tudi skrasevanje, vkraševanje ali karstifikacija. Proces nastajanja krasa.  Zatrepna dolina: Dolina na krasu, ki se na zgornjem koncu, pogosto ob izviru potoka, slepo konča s strmim zaključkom. Zbirni kanali: Kanali manjših dimenzij v zgornjem delu vadozne cone. Še razpršeno preniklo (padavinsko) vodo zbirajo v večje curke, ki lahko prosto padejo in oblikujejo kamine.  Žlebič: Žlebasta zajeda s polkrožnim prečnim prerezom, potekajoč po smeri največjega strmca po kompaktni kamnini. Žlebičevje: Skalno površje z gostimi žlebiči. 