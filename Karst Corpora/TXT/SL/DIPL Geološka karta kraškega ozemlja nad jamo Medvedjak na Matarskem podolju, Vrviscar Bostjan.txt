S strukturnim kartiranjem, ki je prilagojeno kraškim območjem, sem preučil ozemlje v okolici jame Medvedjak, ki se nahaja severno od Skadanščine na Matarskem podolju. Z metodo opisno-genetske klasifikacije vrtač sem pregledal in opisal vse vrtače na terenu. Ugotovil sem tektonske strukture, ki so geomorfološko oblikovale območje in vplivale na nastanek različnih tipov vrtač, ter na podlagi tega narisal strukturno karto območja v merilu 1 : 5.000. Preučil sem tudi strukture v jami Medvedjak in še v sedmih jamah na kartiranem območju ter prikazal podatke na načrtih jam. Ugotovil sem, da lahko nekatere oblike in poteke smeri rovov v preiskanih jamah povežemo s strukturami na površju. Matarsko podolje je kraški ravnik jugozahodne Slovenije. Na njegovem severovzhodnem delu, kjer meji na flišne Brkine, se pojavlja značilen ponorni kontaktni kras, osrednji del je precej vrtačast z mnogimi vhodi v jame. Teren, ki sem ga obravnaval v diplomskem delu, se nahaja severno od Skadanščine, v okolici jame Medvedjak. Za raziskano območje je značilno močno zakraselo, zaraščeno in zato težko prehodno ozemlje. Vpliv pretrtosti kamnin na oblikovanje kraškega površja in podzemlja ter s tem na pretakanje podzemne vode v kraško-razpoklinskem vodonosniku je bil v preteklosti že opisan. Ugotovljene prelomne cone na površju lahko kažejo tudi na to, kaj se dogaja ali se je dogajalo v podzemlju. Vendar se posamezen tip pretrtosti kamnine vzdolž pretrte cone, ki je zaznavna na površju, ne more neposredno primerjati z jamami v podzemlju oziroma je treba biti pri tem previden. Upoštevati je treba, da se lahko značaj posamezne cone v vodoravni ali navpični smeri že v majhni oddaljenosti spremeni. Pomembna je tudi orientacija same cone (vpad), ki pomeni zamik v podzemlju. Tako lahko pride do neskladja med potekom ugotovljenih površinskih prelomnih con in potekom rovov v jami. Rovi so se lahko razvili tudi ob vpadih ali slemenitvah plasti, ob lezikah in imajo lahko popolnoma drugačne smeri od prelomnih struktur. Če ne drugače, pa prelomne strukture vplivajo vsaj na nekatere značilnosti, ki so zaznavne v jami, na podore, vertikalna brezna, zasuke smeri rovov in na smeri posameznih odsekov. S strukturnim kartiranjem, ki je prilagojeno kraškim območjem in temelji na prepoznavanju različnih stopenj pretrtosti kamnine, sem določeval strukture, ki so prisotne na obravnavanem terenu. Z uporabo metode opisno-genetske klasifikacije vrtač, ki temelji na dejstvu, da različno pretrte cone vplivajo na pojavnost, oblike in velikosti vrtač, sem pregledal vse vrtače na terenu. Ugotovil sem tektonske strukture, ki so geomorfološko oblikovale raziskovano območje in vplivale na nastanek različnih tipov vrtač, ter na podlagi tega narisal strukturno karto območja v merilu 1 : 5.000. Preučil sem tudi pretrte cone v jami Medvedjak in še v sedmih jamah na raziskovanem območju ter prikazal strukturne podatke na načrtih jam. Rezultate iz jam sem primerjal s podatki na površini in poskušal ugotoviti morebitne povezave med njimi. Oblikovanost kraškega površja in podzemlja je posledica preoblikovanja tektonskih struktur (razpoke, prelomi, gube in narivi) in litologije. Ob dobrem opazovanju geoloških danosti v naravi, litologije in tektonike, je možno predvideti, kje in kakšne so jame, ali pa vsaj razložiti, zakaj so jame tam, kjer so. Kar je vidno v jami danes, je trenutna faza v stalnem neprekinjenem razvoju krasa. Zaradi denudacije se površje vztrajno niža in tako lahko podzemne jame pridejo na površje ter postanejo brezstrope jame. Skozi čas se lahko zabrišejo tudi ostale oblike kraškega površja. 2.1 Splošno o krasu in jamah 2.1.1 Hidrogeologija krasa Kras je predvsem hidrogeološki sistem, katerega glavne značilnosti so vertikalen transport, odnašanje mase v raztopini in minimalna akumulacija (Šušteršič, 1982). Površinskega toka na krasu ni. Voda vstopa v kraško kamnino razpršeno skozi epikraško območje, to je zgornji del nezasičenega območja. Hidravlični gradient in gravitacija sta vzrok za tok vode v kraškem masivu. Znotraj kraškega sistema se ločita dve hidrografski območji. Vadozno ali nezasičeno območje je območje, za katero je značilen hiter vertikalen odtok vode oziroma počasno precejanje skozi manj prepustne razpoke. V tem območju pore, razpoke in kanali niso stalno zaliti z vodo. Nezasičeno območje zvezno prehaja v freatično ali zasičeno območje, to je z vodo stalno zalito območje, kjer podzemna voda zapolnjuje vse razpoke in kanale, in skozi katero se voda pretaka proti kraškim izvirom ali izteka iz krasa skozi razpoke. To območje prevaja preniklo vodo iz nezasičenega območja in freatično vodo iz soseščine. Deli se na batifreatično območje, v kateri se voda v freatičnih kanalih pretaka turbulentno, in na notofreatično območje pod njo. Meja med nezasičenim in zasičenim območjem se imenuje epifreatično območje. V epifreatičnem območju se nivo gladine podzemne vode stalno spreminja in je odvisen od dotokov vode, prepustnosti kamnine ter hidravličnega gradienta. Zgornja meja je nivo najvišjih poplav, spodnja meja pa predstavlja nivo podzemne vode ob največjih sušah (Ford in Williams, 2007). V začetni fazi razvoja kraških kanalov se voda pretaka laminarno, tokovnice so vzporedne, hitrosti toka pa so manjše od 10-3 m/s. Prehod iz laminarnega v turbulentni tok je določen z Reynoldsovim številom, ki pri tem znaša od 2000 do 3000. Ko je Reynoldsovo število večje od 3000, se pojavi turbulentni tok, kjer tokovnice niso več vzporedne. Jame oblikuje voda, ki si skozi kraški kamninski masiv izbira zase najugodnejšo pot. Na začetku poteka tok ob začetnem horizontu po celotni mreži, kasneje pa se skoncentrira le v en kanal, ki prevlada in prevzame nase vso vodo, medtem ko ostali kanali zamrejo. Kraške jame so vse korozijsko nastale podzemne odprtine v kraških kamninah, široke od 5 do 15 mm, to je širina, pri kateri lahko laminarni tok preide v turbulentnega in tako pride do preboja. Preboj je trenutek, ko vzdolž celotnega segmenta od ponorov do izvirov laminarni tok preide v turbulentnega. S tem se erozija bistveno poveča in prihaja do hitrejše rasti rovov. Vzpostavi se pozitivna povratna zanka, kar pomeni, da širše razpoke prevajajo več vode, večji pretoki pa pomenijo tudi hitrejše raztapljanje (Palmer, 2007). Kot najugodnejše poti se izkažejo tektonske strukture, razpoke in prelomne cone, ter litološki značaj kamnine, lezike, stiliolitski šivi in druge sedimentne teksture. Ene važnejših struktur, ki omogočijo vdor vode v kamnine, so razpoke. Razpoke nastanejo pri različnih tektonskih procesih, prelomih, narivih, gubanjih, največkrat v nateznih razmerah, pa tudi v tlačnih in strižnih razmerah. V primerjavi s prelomi pri razpokah ni prišlo do premikov. Lezike predstavljajo fizično prekinitev med dvema plastema in so sedimentnega izvora, nastale so med samo sedimentacijo ali kasneje pri diagenezi. Veliko jamskih rovov poteka v smeri slemenitve plasti ali v smeri vpadov plasti (Knez, 1996). Lezike imajo velik pomen pri začetju, saj se velikokrat najzgodnejša speleogenetska faza začne ob lezikah z vzpostavitvijo laminarnega toka. Niso pa vse lezike speleogenetsko ugodne, tiste, pri katerih pride do začetja, se imenujejo nosilne lezike. V Najdeni jami se je začetje zgodilo ob treh nosilnih lezikah (Šušteršič, 1981), v Škocjanskih jamah pa je bilo od 120 lezik za začetje ugodnih le šest lezik (Knez, 1996). Mihevc (2001) je posamezne lezike navezal na različne oblike rovov, ki so se razvili ob njih. Za speleogenezo so ugodne lezike ob stikih apnenca in dolomita. Ob lezikah, pri katerih je prisotna manjša količina pirita, pa pride do začetja z nekarbonatno reakcijo. Tiste lezike, pri katerih je prišlo do medplastnih zdrsov, se imenujejo zdrsne lezike. Do medplastnih zdrsov je prišlo pri različnih tektonskih procesih, narivanju in gubanju. Medplastni zdrsi lahko prehajajo iz ene lezike v drugo leziko. Da pride do toka podzemne vode, morajo biti strukture dovolj odprte in, kar je zelo pomembno, povezane. Kraška poroznost se imenuje kraško-razpoklinska poroznost in jo predstavljajo pore, razpoke in kanali. Predkraška poroznost je posledica tektonskega razvoja kamninskega masiva in litoloških značilnosti kamnine, imenuje se razpoklinska poroznost, to je sekundarna poroznost. Ta poroznost omogoči pretakanje podzemne vode v kamnini, kar pomeni, da voda v sistem priteka ter odteka, in tako se z raztapljanjem karbonatnih kamnin razpoklinska poroznost razvije v pravo kraško kanalno poroznost. Na Dinarskem krasu je 90 odstotkov kanalov razvitih ob tektonskih strukturah in le 10 % ob lezikah (Brenčič, 1996). Vzrok za to je lahko velika pretrtost kamnin v Dinarskem krasu ali pa je statistika takšna, ker so človeku dostopne predvsem jame v nezasičenem območju in epifreatično preoblikovane freatične jame. Za ugotovitev speleogeneze posamezne jame je torej potrebno dobro poznavanje litologije in tektonske zgradbe območja, kjer se jama nahaja. Jame, ki so razvite ob različnih tektonskih strukturah, kažejo na njen večfazni razvoj. Pri preučevanju spelogeneze so v pomoč tudi različne skalne oblike: fasete, korozijske zajede, anastomoze. Za vsako hidrološko območje je značilen drug tip jam. V epikraškem območju, kjer pride do zbiranja razpršene prenikle vode v večje združene tokove, se začnejo ustvarjati navpični kanali, iz katerih se v nezasičenem območju ustvarijo značilna brezna oziroma kamini. Značilnost kaminov je, da so popolnoma vertikalni in na vrhu zašiljeni. Največkrat so vezani na tektonske strukture. V visokogorju voda ni zasičena s kalcitom, zato je zelo agresivna in tako lahko izoblikuje globoka vadozna brezna. V zasičenem območju so jame značilnih lečastih in eliptičnih presekov, ki so nastale z razširjanjem ob lezikah ali tektonskih strukturah, razpokah in prelomih. Ob tektonskih strukturah, ki vežejo dve ali več lezik, ob katerih je prišlo do začetja, se pojavijo freatični skoki, ki za razliko od pravih brezen največkrat niso popolnoma vertikalni in nimajo zašiljenih vrhov. Ob njih se freatični rovi spustijo z višjih lezik in se nadaljujejo ob nižjih lezikah. Sistem freatičnih rovov in skokov imenujemo freatične zanke. V epifreatičnem območju nastajajo s preoblikovanjem freatičnih rovov jame, ki imajo prečne prereze rovov pravokotne oblike, oblike ključavnice, rove v obliki meandrov in rove, ki so nastali s paragenezo. Pomembno vlogo pri razvoju jam igrajo podori, ki zabrišejo prvotne oblike rovov. Neposreden vzrok za pojav podorov je mehansko neravnotežje v kamnini. Z znižanjem nivoja podzemne vode se poveča efektivna teža stropa jame, ki preseže nosilnost, in strop se začne rušiti. Pred tem, ko je bil rov popolnoma zalit, je težo stropa prenašal tudi vzgon. Podiranje se lahko pojavi ob plasti kamnine ali v tektonskih strukturah. S tem se prvotne oblike in tudi smeri rovov bistveno spremenijo. Podori se pojavljajo zlasti ob stiku dveh tektonskih struktur. Procesi podiranja, vnos alohtonih sedimentov in zasiganje počasi, a vztrajno zabrisujejo prvotne oblike rovov. Takšni rovi ne sledijo več prvotnim strukturam, ob katerih so nastali (Ford in Williams, 2007). V jamah se pojavljajo tudi razni sedimenti, ki so lahko avtohtonega ali alohtonega izvora. Avtohtoni sedimenti so nastali s podiranjem stropa in sten jame, to so različni podorni bloki in grušč. V jamskih vhodih je lahko zaradi zmrzali nastalo veliko krioklastičnega grušča. K avtohtonim sedimentom spadajo tudi različne sigove tvorbe, ki nastajajo v jami. Torej so avtohtoni sedimenti lokalnega izvora in so nastali v jami. Alohtoni sedimenti pa ne izvirajo iz same jame, ampak so bili v jamo prinešeni. Lahko so padli skozi vhodna brezna, lahko jih je v jamo skozi razpoke prinesla pronicajoča vadozna voda ali pa jih je v jamo prinesel vodotok, ki ponika v jamo. Gre za različne prodne, peščene, meljne in glinene nanose, poplavne ilovice in različen organski material. S pomočjo alohtonih sedimentov je možno določiti povirno območje ponikalnice, približno starost jame in smer toka podzemnih voda, alohtoni sedimenti kažejo tudi na globalne klimatske razmere (Ford in Williams, 2007). Teoretske osnove o zgradbi pretrtih con in njihovo vlogo so podali in opisali Placer (1982), Čar (1982) ter Čar in Pišljar (1993). Ker je bila metoda določevanja pretrtosti kamnine glavna osnova mojega diplomskega dela, je več o njej opisano v poglavju o metodah dela. Da so nastanek, oblika, razporeditev in gostota vrtač izjemno genetsko povezani z litologijo in tektoniko, je Čar (1982) opazil že pri detajlnem kartiranju zaledja Planinskega polja. Ugotovil je, da sta pojavnost in oblika vrtač odvisna od tega, v kateri pretrti coni so vrtače nastale. Nizi vrtač pogosto nakazujejo potek zdrobljenih, porušenih in razpoklinskih con. V močneje pretrtih, porušenih conah nastajajo vrtače ali manjše udornice, v razpoklinskih conah pa vrtače in večje udornice. Za nastanek udornic so posebej ugodni pogoji tam, kjer se sekata dve razpoklinski coni. Čar (1986) ugotavlja, da je pri močno tektonsko pretrtih kamninah vpliv litologije in plastnatosti na obliko in razpored vrtač lahko zabrisan in ga je težje opaziti. Vpliv struktur je najlepše viden pri nepretrtih in slabo pretrtih kamninah. Pri kartiranju terena je pomembno ugotoviti možno prehajanje značajev pretrtih con iz enega v drugega tako v horizontalni kot tudi v vertikalni smeri. Vzdolž iste pretrte cone se namreč lahko menjavajo različni tipi pretrtih con. Spreminjanje litologije in prehajanje enega značaja cone v drugega se kaže v različnih geomorfoloških oblikah, ki se pojavljajo na kraškem površju. Tako se lahko ob istem prelomu pojavljajo različne oblike vrtač in udornic. Ena od najznačilnejših površinskih kraških oblik so vrtače. Nastajajo s subvertikalnim pretakanjem vode in z raztapljanjem ter odnašanjem snovi v raztopini. Vrtače na dolomitih in apnencih se zaradi različnih lastnosti apnenca in dolomita med seboj razlikujejo. Močno so vezane tudi na tektonske strukture. Po nastanku se ločijo (Ford in Williams, 2007): korozijske vrtače, ki nastajajo z raztapljanjem kraške kamnine na mestih največje vertikalne prepustnosti; udorne vrtače, ki nastanejo z udorom stropa nad jamo; sufozijske vrtače, ki nastajajo s spiranjem naplavin v razpokano apnenčevo podlago; posedne vrtače, ki nastajajo s posedanjem nekraških kamnin nad raztopljenimi kraškimi kamninami; podedovane vrtače, ki so posledica denudacije, ko so podzemni objekti prišli na površje; reprodukcijske vrtače, ko se zakrasevanje preslika iz spodaj ležečega apnenca na dolomitno površje. O opisno-genetski klasifikaciji vrtač, ki jo je razvil Čar (2001) in je bila ena glavnih osnov pri opisu struktur obravnavanega ozemlja, je več opisano v poglavju o metodah dela. Omenjeno klasifikacijo opisa vrtač v povezavi s strukturami na površini so v preteklosti že uporabljali različni raziskovalci (Čar in Šebela, 2001; Zagoda 2004). Čar in Šebela (2001) sta kartirala območje nad vzhodnimi deli Predjame, kjer poteka narivni kontakt med spodaj ležečim zgornjekrednim apnencem in nanj narinjenim zgornjetriasnim dolomitom. Ugotovila sta, da je gostota vrtač na dolomitu največja ob narivnem robu in jih klasificirata kot kontaktne vrtače. V prelomni coni Bukovniškega preloma so na apnencih vrtače manjše in izrazite, na dolomitu pa so v notranji porušeni coni večje in manj izrazite ter pripadajo tipu prelomnih vrtač. V zunanji prelomni coni so nastale vrtače tipa porušne vrtače. Vrtače na dolomitu so vezane tudi na močno zakrasevanje apnencev v podlagi, zato sta te vrtače avtorja poimenovala reproducirane prelomno-porušne vrtače. Ker je dolomit ob narivnem kontaktu z apnencem tako zdrobljen, da predstavlja neprepustno cono, avtorja predlagata, da pojav imenujemo obnarivni dolomitni kontaktni kras. Zagoda (2004) je strukturno kartirala območje ob narivnem stiku dolomita in apnenca v Idrijskem Logu in Koševniku. Ugotovila je, da so vrtače v apnencih vezane na porušene in razpoklinske cone. Vrtače na dolomitu pa naj bi nastale s preslikavo zakrasevanja iz spodaj ležečega apnenca na površje. Ko je dosežena kritična debelina dolomitne plasti, se reprodukcijsko zakrasevanje ustavi. Že v preteklosti so številni avtorji raziskovali morebitne povezave med strukturami na površini in potekom oziroma razvojem jamskih sistemov. Opazovali so kraške pojave in pretrtost kamnin na površini ter pojave in strukture v jamah. Šebela (1996) je pri kartiranju vrtač nad podornimi dvoranami Postojnske jame ugotovila očitne genetske povezave med podori v jami in vrtačami na površju. Vrtače, ki so razvite v zdrobljenih conah, ležijo nad podornimi dvoranami v jami. Udornice so površinske kraške oblike, ki nastanejo s podiranjem stropa v podzemnih jamah z aktivnim vodnim tokom, ko se zniža gladina podzemne vode (Stepišnik, 2006). Zanje so značilna strma pobočja, dno pa prekrivajo podorni bloki. Njihov nastanek je vezan tudi na zaporne prelome (Šušteršič et al., 2001). To so strižni prelomi, ki ovirajo preboj podzemne vode skozi prelomno cono in omogočajo pretakanje vode vzdolž območja ter s tem nastanek zbirnih kanalov. Na mestu, kjer se skoncentriran vodni tok prebije skozi zaporni prelom, nastane udornica. Vzdolž zapornih prelomov so tako lahko nanizane udornice, ki niso nujno enake starosti. Velika Jeršanova dolina je primer nekdanje udornice, ki nima več značilnih oblik udornice in jo je težko videti kot tako, saj ji manjka globina (Čar in Šebela, 2000). Avtorja vidita vzroke za takšno obliko udornice v tem, ker je nastala v temenu Postojnske antiklinale, v razpoklinskih in porušenih conah dinarsko usmerjenega Jeršanovega preloma, v močno pretrtem tankoplastnatem laporastem apnencu in v močnem korozijskem znižanju terena. Da gre za nekdanjo udornico, ki danes ni več aktivna, kaže tudi navezava na podore v dvoranah Velika gora in Čarobni vrt v Postojnski jami. S podorom je bila prekinjena tudi povezava Pisanega rova v Postojnski jami s približno 500 metrov oddaljeno Jamo na poti. Kot so ugotovili pri raziskavah na Planinskem polju (Čar, 1982), so nastali požiralniki in ponikve na Planinskem polju v šibkih porušenih conah, razpoklinskih conah in ob lezikah. Šebela (1998) je preučevala vlogo tektonskih in litoloških struktur pri nastanku rovov v Postojnski jami. Ugotovila je, da so v začetnih razvojnih fazah jamski rovi vezani bolj na lezike in da se na tektonske strukture vežejo v kasnejših fazah razvoja. Povezavo med obliko in potekom jamskih rovov ter različnimi prelomnimi strukturami sta preiskovala Šebela in Čar (1991) v podornih dvoranah Vzhodnega rova Predjame. Posamezne cone sta določila po poteku razpok, apnenčevi breči in milonitu, ponekod sta ugotovila tudi prelomne ploskve. Šebela (1992) se je v Pisanem rovu Postojnske jame lotila detajlnega kartiranja tektonskih struktur in lezik ter ugotavljala njihovo povezavo z oblikami in smermi Pisanega rova. Avtorica je ugotovila, da se smer rova lepo ujema s smerjo pretrtih con in slemenitvijo plasti. Sami začetni horizonti so težko določljivi, zato je tudi težko opredeliti, ali je potekala začetna faza ob lezikah ali ob tektonskih strukturah. Čar in Šebela (1998) sta na primeru treh horizontalnih rovov v Postojnski jami pokazala, da so deli rovov nastali ob zdrsnih lezikah, stratifikacijskih lezikah ali pa se potek rovov naslanja na razpoke različnih stopenj pretrtosti, ki so važne za speleogenezo. Za zakrasevanje so primerne le tiste strukture, ki so med seboj povezane v splet za vodo ugodnih poti. Na primeru Škocjanskih jam je Šebela (2009) pokazala, da strukturne danosti, ki jih zasledimo na površju, vplivajo na nastanek in potek rovov v jami. V Škocjanskih jamah je sicer večina rovov oblikovana ob plastnatosti, a vseeno je vpliv prelomov in pretrtih con očiten. Pri nastanku jam so igrale važno vlogo zdrsne lezike, to so lezike, ob katerih je prišlo do medplastnih zdrsov. Z raziskavami sistema Postojnskih jam, sistema Karlovice in jame Logarček, ki zbirajo vodo vzdolž ponornih robov kraških polj, so ugotovili obstoj zbirnih kanalov, ki se oblikujejo na vzvodni strani tako imenovanih zapornih prelomov, medsebojno povezavo zbirnih kanalov in zapornih prelomov ter povezavo zapornih prelomov z udornicami, ki se pojavljajo vzdolž njih (Šušteršič et al., 2001; Šušteršič, 2002a, 2006). V notranji coni preloma so kamnine precej pretrte in skoraj neprepustne. Prelom spremlja širša, manj pretrta zunanja cona, ki je zelo prepustna. Vzdolž cone se lahko intenziteta pretrtosti menja tako v horizontalni kot tudi v vertikalni smeri. Z zakrasevanjem v podzemlju in na površju zaporni prelomi spremenijo prej razpršen vodni tok v enoten zbirni kanal, ki je vzporeden zapornemu prelomu. Na površju vzdolž zapornega preloma nastajajo udornice, ki nakazujejo mesta, kjer se je vodni tok prebil skozi zaporni prelom. To so mesta, kjer je prišlo do spremembe lastnosti pretrte cone, ki se je lokalno spremenila iz zdrobljene v porušeno. Torej zaporni prelomi niso popolne hidrološke bariere. Voda se prebije skozi prelom in teče skozenj na istem mestu kljub stalnemu podiranju. Strop zaradi porušene cone ni dovolj mehansko trden in se stalno ruši ter z materialom ovira tok vode, ki porušeni material sproti odnaša. Ko voda ne more več prenašati podrtega materiala, se njen tok vzdolž prelomne cone po zbirnem kanalu premakne naprej do naslednjega mesta, kjer se lahko prebije skozi oviro. Na prejšnjem mestu preboja nastane udornica. V jamah se zaporni prelomi izražajo kot podori. Zaporni prelomi so ovira vodnim tokovom, ki so usmerjeni v smeri lokalnega hidrološkega gradienta. Rijavec (2008) je v svoji diplomski nalogi ugotovila skladanje prelomnih struktur, ugotovljenih na površju, z nekaterimi deli rovov v Kačni jami. Domnevala je, da je pojav niza udornic jugovzhodno od Divače vezan na zaporni prelom, ter sklepala, da igra Divaški prelom vlogo zapornega preloma. Na povezavo tektonskih struktur in potek pretočnih kanalov je pokazal Šušteršič (2002b) pri ugotavljanju smeri podzemnega toka Ljubljanice. Na preiskanem področju je potek pretočnih kanalov vezan na litološki kontakt med apnencem in dolomitom ter na močnejše prelome. Pri kartiranju ozemlja na Postojnski gmajni (Čar in Šebela, 1997) se je pokazalo, da je večina tam najdenih vertikalnih vhodov v jame, pa tudi udornic in udornih vrtač, vezana na tektoniko. Večina brezen je razvita v zunanjih delih nateznih subvertikalnih razpoklinskih con, v vmesnih blokih v območjih sproščujočih pogojev, v prevojnih območjih ob desnozmičnih dinarskih prelomih, ki so podobni »pull-apart« sistemom in v sproščujočih in zato znižanih in korozijsko preoblikovanih območjih, kjer se prekrivata ali zaključujeta dva ešalonirana preloma. Čar in Zagoda (2005) sta s kartiranjem okolice Habečkovega brezna ugotovila in tudi s kinematskim modelom pokazala, da je brezno nastalo v nateznih razmerah v obprelomni gubi v bližini narivnega roba Koševniške in Čekovniške luske. Obravnavane geološke strukture so vplivale na speleogenezo jame, na oblikovanje površja in na hidrološke razmere ozemlja. Na primeru Kačne jame je bilo pokazano, da geološke strukture vplivajo na speleogenezo in hidrogeologijo v jami (Žvab Rožič et al., 2015). Z geostrukturnim modelom so pokazali, da gre za desnozmični divergentno-konvergentni prelomni klin. S kartiranjem površja se je pokazalo, da so vrtače vezane na strukturne elemente. Rovi v dinarski smeri, ki potekajo vzdolž preloma Krgunca, predstavljajo zbirni kanal. Vzdolž dinarskega preloma Risnik se niso razvili nobeni rovi, saj ima ta prelom vlogo zapornega preloma. Na drugi strani preloma Risnik je nastala udornica Bukovnik, kar je tudi pokazatelj, da je prelom Risnik zaporni prelom. Na površju je ob zapornem Risniškem prelomu nastala še udornica Risnik. V jami pa je na mestu udornice Risnik nastal velik podor Kalvarija, ki tudi kaže na značaj zapornega preloma. V okviru izdelave Osnovne geološke karte SFRJ v merilu 1 : 100.000 je bilo izvedeno geološko kartiranje Matarskega podolja, ki ga pokrivata dva lista, Trst (Pleničar et al., 1965) in Ilirska Bistrica (Šikić et al., 1967). Na Matarskem podolju je bila večina raziskav osredotočena na kontaktni kras na meji z Brkini (Mihevc, 1991, 1994a, 1994b; Stepišnik, 2006; Stepišnik et al., 2007). Mihevc (1991) je v svojem magistrskem delu med drugim obravnaval tudi kontaktni kras na Matarskem podolju. Avtor je opisal slepe doline in ponorne zatrepe sedemnajstih ponikalnic, ki se pojavljajo ob dvajset kilometrov dolgem kontaktu flišnih Brkinov z apnenci Matarskega podolja in predstavljajo najznačilnejši kontaktni kras v Sloveniji. Mihevc (1994a, 1994b) v člankih opiše geomorfološke oblike, ki so nastale ob brkinskem kontaktnem krasu in posredno razčleni zaporedje dogodkov. O udornicah na Matarskem podolju piše Stepišnik (2006) v svoji doktorski disertaciji. Glede na obliko in lego razdeli 64 udornic na šest območij. Lego udornic avtor povezuje z razpršenim vtokom vode v podzemlje ob samem stiku karbonatne in nekarbonatne kamnine ter z raztekanjem podzemne vode v več smeri. Vršaje vzdolž kontaktnega krasa na severovzhodnem delu Matarskega podolja so obravnavali Stepišnik et al. (2007). Preučili so oblike vršajev in procese, ki se odvijajo pri tem, ter kakšen vpliv imajo vršaji na razvoj kraških oblik. Najbližje terenu, ki sem ga obravnaval v okviru diplomskega dela, je Verbovšek (2003) morfološko preučil jamo Pečina v Zjatih in ugotovil njen razvoj. Matarsko podolje, imenovano tudi Podgrajsko podolje, se nahaja v jugozahodnem delu Slovenije (slika 1). Je dinarsko (severozahod–jugovzhod) usmerjena 20 kilometrov dolga in dva do pet kilometrov široka relativno uravnana kraška pokrajina, ki na severozahodu meji na Kras, na severovzhodu na Brkine, na jugozahodu na Slavniško pogorje in na jugovzhodu na Brgundsko podolje. V vzdolžni (dinarski) smeri je podolje nagnjeno proti severozahodu, saj znaša nadmorska višina v okolici Staroda na jugovzhodu 680 metrov in pri Kozini na severozahodu 500 metrov. V prečni smeri visi podolje proti jugozahodu (Mihevc, 1994b). Na celotnem območju je registriranih 165 jam, značilne so številne vrtače, udornice in odseki brezstropih jam. Ožje preučevano območje obsega teren velikosti 1,5 km x 1,5 km nad jamo Medvedjak, severno od kraja Skadanščina. Območje je omejeno z Medveško rebrijo na zahodu, Medvedino in Žnebljakom na jugu, s hribom Trešči na vzhodu in z vzpetino Na Hribu na severu. Pokrajina je močno zarasla, porasla z drenom, s črnim trnom, češminom in z borovci ter zato težko prehodna. Marsikje so stare poti že opuščene, ponekod pa so uredili nove. Posledično je tudi orientacija zelo otežena. Paleogeografsko spada raziskovano ozemlje k nekdanji Dinarski karbonatni platformi. Debelina karbonatnih kamnin znaša ponekod preko šest kilometrov. Gre predvsem za sedimentacijo v lagunskih, plimskih, grebenskih in predgrebenskih okoljih ter občasnih globljevodnih okoljih potopljene platforme (Jurkovšek, 2013). Kamnine Dinarske karbonatne platforme so v preteklosti prekrivale flišne plasti, ki so bile kasneje erodirane. Matarsko podolje pripada tektonski enoti Zunanji Dinaridi (Placer, 1999). Zunanji Dinaridi se razprostirajo v smeri severozahod–jugovzhod vse od severovzhodnega dela Italije pa do Albanije. Gradijo jih mezozojske plitvovodne karbonatne kamnine in terciarne flišne kamnine. Zunanje Dinaride predstavljajo proti jugozahodu narinjeni Trnovski, Hrušiški, Snežniški in Komenski pokrov (slika 2). Zgodnjeterciarna narivna zgradba je bila kasneje presekana z zmičnimi prelomi dinarske smeri. Obravnavano območje pripada Komenski narivni grudi (Placer, 1981). Zaradi tektonike so kamnine precej pretrte. Strukturno je Matarsko podolje antiklinala s smerjo osi severozahod– jugovzhod, ki tone proti severozahodu. Poznoterciarno tektonsko dogajanje zaznamujejo prelomi dinarske in prečnodinarske smeri. Ob desnozmičnih dinarskih prelomih so bili ugotovljeni več sto metrov dolgi horizontalni premiki, v vertikalni smeri pa več deset metrov dolgi premiki (Čar, 1982). Glavne prelome spremljajo šibkejši vzporedni prelomi ali pa se od njih odcepljajo vezni relaksacijski normalni prelomi s smerjo sever–jug. Na Osnovni geološki karti SFRJ, list Trst (Pleničar et al., 1965) je na Matarskem podolju označen le prelom Materija dinarske smeri, ki pa je na terenu težje sledljiv. Po Osnovni geološki karti SFRJ, list Trst (Pleničar et al., 1965) in list Ilirska Bistrica (Šikić et al., 1967, 1975) v merilu 1 : 100.000 gradijo Matarsko podolje karbonatne kamnine: apnenci, apnenčeve breče in dolomiti paleocenske in kredne starosti, zgornji del albija in spodnji del cenomanija (slika 3). Kredni apnenci, ki po Folkovi klasifikaciji pripadajo psevdooomikritu in oomikritu, so precej čisti, saj jih sestavlja 93–98 % CaCO3. Plasti krednih apnencev vpadajo v osrednjem delu podolja 15° do 40° proti severovzhodu, debele so okrog 750 metrov. Starost plasti so dokazali s fosili, z algami Thaumatoporella parvovesiculifera, s foraminiferami Globigerina aeguilataralis, Dicyclina sp., Miliolidae, Globigerinidae, Aeolisaccus sp. ter z ostrakodi. Po poenostavljeni strukturno-geološki karti Krasa (Placer, 2015) apnenci osrednjega dela podolja pripadajo Lipiški formaciji campanijske starosti, na stiku z Brkini pa Liburnijski formaciji maastrichtijske in paleocenske starosti. Na severovzhodu meji Matarsko podolje na Brkine, ki so iz eocenskega fliša. Mejo med flišem in paleocenskimi numulitno- alveolinskimi apnenci predstavlja erozijska diskordanca, mestoma pa je stik tudi tektonsko pogojen. Apnenci vpadajo pod flišne kamnine pod koti med 20° in 60°. Na jugozahodu meji Matarsko podolje na Čičarijo, ki jo gradijo zgornjekredni apnenci in dolomiti. S flišnih Brkinov so vode v preteklosti, in tudi še danes, v jame vnašale alohtone sedimente, predvsem prodnike peščenjaka. Prodnike, melj in glino flišnega izvora je moč najti ne samo v ponornih jamah ob stiku fliša z apnencem, ampak tudi v sedaj neaktivnih jamah, kot je jama Medvedjak, kar kaže na to, da so jame v nekem obdobju preoblikovale vode, ki so tekle s flišnega ozemlja. S sledilnimi poskusi, ki so jih izvedli v letih 1986 in 1987 (Krivic et al., 1989), so ugotovili podzemne vodne zveze šestih ponikalnic Matarskega podolja (slika 4). Vode so se pojavile v izvirih Rižane, Osapske Reke, Mirne in v izvirih v Kvarnerskem zalivu pri Opatiji. Pri terenskem delu sem uporabil metode strukturnega kartiranja karbonatov (Čar, 1982; Čar in Pišljar, 1993) in opisno-genetsko klasifikacijo vrtač (Čar, 2001). Kartiral sem na topografsko karto TTN Kozina 26 v merilu 1 : 5.000 in pri delu uporabil tudi lidarske posnetke reliefa obravnavanega področja. Za strukurno kartiranje zakraselih karbonatov je bila razvita metoda, ki glede na stopnjo pretrtosti kamnin loči tri prelomne cone: zdrobljeno, porušeno in razpoklinsko. Teoretske osnove, ki opredeljujejo zgradbo prelomnih con, njihove značilne pretrtosti kamnin, ki so nastale ob različnih tektonskih deformacijah, in njihovo hidrološko vlogo, bom predstavil v sledečih odstavkih. Placer (1982) loči prelomno cono na notranjo in zunanjo (slika 5). V notranji prelomni coni, ki jo zapolnjujejo kataklastične kamnine od tektonske gline do breče, je najvažnejši element glavna prelomna ploskev. Notranja prelomna cona meji na zunanjo prelomno cono z mejnima prelomnima conama. Glavno in obe mejni prelomni ploskvi v notranji prelomni coni povezujejo notranje prelomne ploskve. Te so ločene s posameznimi kataklastičnimi stopnjami ali pa kataklastične stopnje ležijo v samih notranjih prelomnih ploskvah. Zunanja meja zunanje prelomne cone je težje določljiva in jo lahko določimo le s preučitvijo spremljajočih deformacij. Za zdrobljeno cono (Placer, 1982) so značilne močno pretrte kamnine. Loči se na notranjo in zunanjo zdrobljeno cono. Kakšna kataklastična kamnina bo nastala v tej coni, je odvisno o litologije in od vrste ter dolžine premika ob prelomu. Ob glavni drsni ploskvi v notranji zdrobljeni coni se lahko pojavlja tektonska glina, predvsem takrat, ko gre za skrilave kamnine. Tam se lahko nahajata tudi milonitna moka in milonitni zdrob, ki se skoraj vedno pojavljata v dolomitih oziroma predvsem na stiku dolomit-dolomit. Na stiku dolomit-apnenec se milonit pojavlja v dolomitu, tektonska breča pa v apnencu. Tektonska breča se nahaja večinoma v apnencih, redkeje v dolomitih. V breči so apnenčasti klasti močno sprijeti, zato so breče slabo prepustne in predstavljajo hidrogeološko bariero za tok podzemne vode. Zdrobljene cone se nahajajo v notranji prelomni coni ali ob mejnih prelomnih ploskvah v zunanji prelomni coni. Morfološko močno zdrobljene cone, ki jih gradijo apnenčeve tektonske breče, izstopajo na površini kot izraziti grebeni. Porušeno cono (Čar, 1982) sestavlja gost sistem kaotično razporejenih krajših in daljših prelomnih ploskev. Najpogosteje leži v blokih med dvema prelomoma ali v nekaj metrov širokih pasovih ob zunanji strani zdrobljene cone. Kamnina v porušeni coni je zdrobljena v centimetrske pa tudi do več deset metrov velike bloke, ki so med seboj nesprijeti ali delno kalcitizirani in tudi bolj ali manj zamaknjeni. Notranja struktura blokov je običajno nepretrta in se tako loči od tektonskih breč. Porušena cona je močno porozna in zato je hidrogeološko prepustnejša od zdrobljene cone. Razpoklinska cona (Čar, 1982) je tudi več sto metrov širok in razmeroma gost sistem med seboj vzporednih razpok. V njej so številni šibkejši prelomi, ki so lahko dolgi tudi do več sto metrov. Ob razpokah je prišlo le do neznatnih premikov, zato sta vpad in potek plasti enaka kot v širši okolici. Morfološka značilnost razpoklinske cone so lepo razviti sistemi škrapelj, ki so na dolomitu težje opazni. Razpoklinska cona je hidrogeološko zelo prepustna in prevaja večino vode. V tujini uporabljajo podobno metodo, ki so jo avtorji opisali v članku o zgradbi prelomne cone in njene povezave s prepustnostjo (Caine et al., 1996). Prelomna cona je lahko prepustna, slabše prepustna ali pa predstavlja hidrološko bariero, odvisno od zgradbe prelomne cone, od litologije in od tega, kako je bila kamnina kemično spremenjena. Prelomno cono delijo na jedro preloma, poškodovano območje in »protolit«. Čar (2001) je uvedel opisno-genetsko klasifikacijo vrtač, ki temelji na natančnem ugotavljanju strukturnih elementov in morfoloških značilnosti posamezne vrtače ter njihovih navezav na različne prelomne cone in različne stopnje pretrtosti kamnin. Z zbranimi podatki o vrtači in podatki sosednjih vrtač je možno ugotoviti geološke vzroke za njihovo današnjo lego, obliko in velikost. Klasifikacija velja za vrtače na apnencih kot tudi dolomitih in karbonatnih klastitih. Pri kartiranju je potrebno nabrati čim več podatkov o posamezni vrtači, ki se delijo na geološke in morfološke. Ugotavljajo se tudi povezave med sosednjimi vrtačami in oblike prehodov med njimi. Praksa je pokazala, da se pri pregledu vsaj treh do štirih vrtač že pokaže oris osnovnih strukturnih elementov in litologije kartiranega območja. Klasifikacija razdeli vrtače na devet tipov, šest osnovnih, dva posebna in eno prehodno vrsto. Tip A so stratifikacijske vrtače (slika 6). Nastanejo v tanko plastnatih, rahlo nagnjenih in sinklinalno upognjenih karbonatnih kamninah. V plasteh so zaradi nagiba nastale neizrazite vertikalne razpoke. Voda teče po rahlo nagnjenih plasteh do razpok in po njih nadaljuje pot v globino. To so tako imenovane korozijske vrtače. So velike, tudi več kot deset metrov, plitke in skoraj okrogle oblike, najnižja točka je večinoma na sredini vrtače. Dno ni usmerjeno, če pa je, je razpotegnjeno vzdolž plastnatosti. Te vrtače niso pogoste, ker so pogoji za njihov nastanek na terenu redki. Tip B so razpoklinske vrtače (slika 7), ki so razvite v srednje do gosto razvitih razpoklinskih conah in so na terenu najmanj izrazite. Vpad plasti kamnin znaša do 20°. V smeri naklona plasti so vrtače podaljšane, nakloni pobočij pa so enaki naklonu vpada. Na pobočjih so vidne kamnine, v katerih je opazen potek škrapelj in razpok v smeri cone. Zunanji robovi vrtač so zelo nepravilni, rahlo razpotegnjeni v smeri razpoklinske cone. Vrtače so plitve in imajo več najnižjih točk na dnu, ki se nahajajo vzdolž cone. Tip C so plastnato-razpoklinske vrtače (slika 8), ki se oblikujejo v skladu s plastnatostjo in z razpoklinsko cono. Kamnine so srednje do debelo plastnate, z vpadi plasti od 20° do 60°. V tlorisu imajo vrtače nepravilno obliko in so razpotegnjene vzdolž vpadov plasti. Zunanji robovi vrtač, kjer ni razpoklinske cone, so dokaj izravnani in usmerjeni v smereh plasti. Vrtače so ozke in globoke. Na dneh vrtač so na tisti strani, kjer poteka razpoklinska cona, lahko nastali tudi manjši spodmoli. Tip D so porušene vrtače (slika 9), ki so razvite v porušenih conah. So velike in skoraj okroglih oblik. Rob posamezne vrtače lahko sega čisto do meje porušene cone ali pa leži vrtača v celoti znotraj nje. Pobočja vrtač so popolnoma prekrita s preperino, vidni pa so redki izdanki kamnine, v katerih ni vidnih strukturnih elementov. Vrtače so lahko razpotegnjene v smeri porušene cone. Tip E so obprelomne vrtače (slika 10), katerih en rob omejuje prelom z jasno prelomno ploskvijo z razvito zdrobljeno cono ali pa ima prelom komplicirano notranjo cono z več prelomnimi ploskvami. Drugi del vrtače je razvit v spremljajoči porušeni ali razpoklinsko- porušeni coni. Zunanji rob vrtače je nepravilen in razpotegnjen pravokotno na prelom, dno pa je usmerjeno vzdolž prelomne cone. Tip F so prelomne vrtače (slika 11), ki so razvite v prelomni coni in so z obeh strani omejene s prelomno ploskvijo ali z ozko zdrobljeno cono. Vmes je kamnina pretrta v različno velike bloke, tako da plastnatosti ni več mogoče opaziti. Vzdolž cone so prehodi med vrtačami zelo nizki ali pa le rahlo znižani v primerjavi z okolico. Tudi oblike vrtač v nizu so zelo različne, od plitvih vrtač z blagimi pobočji do globokih vrtač s strmimi pobočji. Zunanji robovi vrtač so zelo nepravilni, tudi dna vrtač so zelo nepravilna ali pa so prekrita z debelo preperino. Morfologija in globina vrtač se prilagajata strukturnim lastnostim cone, to je stopnji pretrtosti in smeri prelomne cone. Naslednja dva tipa vrtač nastaneta ob stiku dveh litološko različnih kamnin in ob spremljajočih tektonskih strukturah. Tip G so kontaktne vrtače (slika 12) in nastanejo na geoloških stikih dveh litološko različnih kamnin, bodisi dveh različnih karbonatnih kamnin (dolomit in apnenec) ali na stiku karbonatne in nekarbonatne kamnine (apnenec in fliš). Pri tem se kamnini ne razlikujeta samo v sedimentoloških lastnostih, ampak imata tudi različna vpada in smeri plasti. Stik je lahko normalen ali erozijski, nariven ali prelomen z različnimi stopnjami pretrtosti. Na njem lahko nastanejo različne oblike vrtače od tipa A do tipa F. Tip H so reproducirane vrtače (slika 13) in nastanejo s preslikavo zakrasevanja iz podlage na površje. Kraško kamnino prekriva nekraška ali za zakrasevanje manj ugodna kamnina. Zakrasevanje se dogaja v podlagi, vrtače pa nastanejo na površju. Krovna plast ne sme biti predebela, da lahko pride do preslikave na površje. Kakšna je kritična debelina, je odvisno od tega, kako močno je zakrasela podlaga in kako mehansko odporne so kamnine krovnine. Kontakt med krovnino in kamnino v podlagi je lahko normalen, erozijski ali nariven. V naravi so čisti tipi vrtač, kot jih opredeljuje zgornja klasifikacija, redki, zato se označujejo s kombinacijo zapisa. Tip BD pomeni na primer razpoklinsko porušeno vrtačo. Če je vrtača razvita v dolomitu, se označi z indeksom do. Porušne udornice (slika 14) predstavljajo prehod med porušenimi vrtačami tipa D in pravimi udornicami. Nastanejo, ko v določeni globini podzemni tok vode seka porušeno cono. Če kamnina ni močno tektonsko pretrta, se v njej lahko razvije manjši jamski rov, ki pa ni mehansko stabilen, zato se njegov strop stalno ruši. Odnašanje podornega materiala je lahko zelo intenzivno in porušitveni procesi se lahko izrazijo na površju kot porušna udornica. Oblika porušne udornice se navezuje na to, pod kakšnim kotom vodni tok seka prelomno cono, pravokotno ali pod ostrim kotom, voda pa lahko nekaj časa teče tudi po sami coni. Tako se lahko oblika zunanjega roba porušne udornice razpotegne vzdolž cone. Širina porušne udornice je odvisna od širine porušene cone in lahko doseže tudi 200 metrov. Pobočja porušne udornice so položna v primerjavi s strmimi pobočji pravih udornic. Meritve na terenu sem izvajal s Freibergerjevim geološkim kompasom ter Suunto kompasom in podatke vnašal na topografsko karto TTN Kozina 26 v merilu 1 : 5.000 (slika 15). Uporabil sem tudi lidarske posnetke površja (slika 16), ki so bili posneti v letu 2014. Lidarski posnetki nakazujejo nekatere geološke strukture in so v veliko pomoč pri interpretaciji. Na obravnavanem območju se sicer z lidarskimi posnetki ni dalo neposredno ugotoviti smeri in značaja struktur, pomagali pa so pri umestitvi nekaterih vrtač, ki na topografski karti niso zavedene. Pri kartiranju se nisem osredotočil na stratigrafijo, ampak sem ugotavljal predvsem pretrtost kamnin, opisno-genetsko kartiral vrtače in grobo spremljal litologijo. Obravnavano območje gradijo apnenci zgornjekredne starosti. Vmes se pojavljajo apnenčeve breče, vendar jih zaradi pokritosti terena nisem posebej obavnaval. Na izdankih apnenca sem lahko izmeril vpade plasti. Na raziskanem območju sem skartiral preko 200 vrtač in nekaj značilnih skiciral. Podatke sem ovrednotil in ugotovitve vnesel na karto, na kateri sem prikazal tipe in smeri struktur na obravnavanem območju. Strukturno kartiranje sem izvedel tudi v jami Medvedjak in še v sedmih jamah, ki se nahajajo na obravnavanem ozemlju. Ugotovitve sem nanesel na načrte jam. Težave pri ugotavljanju in meritvah strukturnih elementov v jami in določanje njihovega značaja je predstavljala močna podorna in korozijska preoblikovanost sten rovov ter močna zasiganost. S primerjavo struktur v jami in na površju sem poskušal ugotoviti njihovo medsebojno povezanost. S strukturnim kartiranjem sem določil strukture in z metodo opisno-genetske klasifikacije vrtač ovrednotil vse vrtače na obravnavanem terenu. Preučil sem tudi pretrte cone v jamah in rezultate iz jam primerjal s podatki, ugotovljenimi na površini. Po Osnovni geološki karti SFRJ, list Ilirska Bistrica v merilu 1 : 100.000 (Šikić et al., 1967, 1975), so apnenčeve plasti na kartiranem območju kredne starosti, zgornji del albija in spodnji del cenomanija. Na podlagi detajlnega strukturnega kartiranja sem ugotovil, da se na ozemlju večinoma pojavlja plastnat apnenec svetlo sive barve. Plasti so debele do pol metra in vpadajo generalno proti severoseverovzhodu, vpadi plasti pa so med 15° in 30° (slika 17). Izrazitejše plasti apnenčeve breče sem zasledil na območju Žnebljak južno od jame Pečina v Zjatih. Zaradi pokritosti terena neposrednega kontakta med apnenčevo brečo in apnencem nisem mogel določiti oziroma ga na območju omejiti. Na strukturni karti (slika 18) se vidi, da potekajo čez obravnavano območje tri močnejše prelomne cone v dinarski smeri, dve v smeri sever–jug in več veznih prelomnih con v približnih smereh sever–jug in severoseverovzhod–jugojugozahod. Vse prelomne cone so subvertikalne. Najmočneje izražena cona, ki sem jo poimenoval prelomna cona Medvedjak (slika 18, cona 1), poteka čez sredino kartiranega območja v dinarski smeri. Zaznamuje jo široka porušena cona, ki sem jo omejil z obeh strani s prelomnima ploskvama, ker je cona dobro izražena. V tej coni so razvite predvsem vrtače tipov BD in D. Zaradi naklona plasti, ki vpadajo proti severovzhodu, so pobočja vrtač na severovzhodni strani strmejša. Kamnina je na jugozahodni strani vrtač pretrta, tako da se vpadov tam ni dalo izmeriti. Na severovzhodnih straneh vrtač pa so se dali vpadi plasti izmeriti le na redkih mestih. Potek prelomne cone Medvedjak se ujema s smerjo zahodnega rova jame Medvedjak. Jama Pečina v Zjatih se konča s podorom, ki je nastal v prelomni coni Medvedjak. Druga prelomna cona v dinarski smeri, ki sem jo poimenoval Žnebljak (slika 18, cona 2), poteka jugozahodno od prelomne cone Medvedjak in se ji priključi na severozahodni strani kartiranega področja. Coni Žnebljak sem sledil na podlagi niza vrtač tipa BD. Ob razpokah ni zaznati premikov oziroma so le-ti zabrisani, zato so vpadi in poteki plasti enaki kot v širši okolici. Prelomna cona Žnebljak se prelomni coni Medvedjak priključi na mestu, kjer je v jami Medvedjak Velika podorna dvorana. Na severovzhodni strani karte poteka v dinarski smeri prelomna cona, ki sem jo poimenoval prelomna cona Trešči (slika 18, cona 3). Na terenu ji sledimo po nizu vrtač tipov B in BD. V nekaterih vrtačah so razpoklinske cone slabše izražene. Kjer ni vrtač in se pojavljajo izdanki, je prelomna cona Trešči izražena s škrapljami, ki potekajo v dinarski smeri. Pri vhodu v Grdo jamo je ta prelomna cona dobro izražena in je verjetno tudi povezana z nastankom brezna. Na njenem jugovzhodnem delu se ji morfološko sledi v sedlo na vzpetini Trešči. Na kartiranem območju potekata v smeri sever–jug dve močno izraženi razpoklinski coni. Na zahodni strani ozemlja poteka razpoklinska cona Medvedine (slika 18, cona 4; slika 19), ki se na severni strani navezuje na prelomno cono Medvedjak, proti jugu pa se cepi v dva dela. Razpoklinska cona Medvedine je lepo izražena z nizom vrtač tipov B in BD, ki so ponekod med seboj povezane z vmesnimi ozkimi sedli. Prelomna cona Medvedine se v jami Medvedjak odraža s podorom in spremembo smeri Rova ponvic. Razpoklinska cona v smeri sever–jug, ki sem jo poimenoval Zala (slika 18, cona 5), poteka zahodno od vhoda v jamo Pečina v Zjatih in je lepo izražena z razpokami. Severovzhodno od jame Pečina v Zjatih je ob njej razvita globoka ozka vrtača. Na stiku s prelomno cono Medvedjak se jama Pečina v Zjatih konča. Severno od razpoklinske cone Trešči poteka v smeri severoseverozahod–jugojugovzhod pet slabše izraženih razpoklinskih con. Zaznamujejo jih nizi vrtač tipov BD in D. Zahodni dve razpoklinski coni sta opazni tudi nad vhodoma v jami Grgorečeva pečina in Albinova ledenica in v jami MT11. Med prelomnima conama Medvedjak in Trešči poteka več veznih razpoklinskih con, ki povijajo proti smeri sever–jug. Južno od prelomnih con Medvedjak in Žnebljak povijajo manj izražene razpoklinske cone proti severu ali proti severoseverovzhodu in se zaključujejo ob najmočneje izraženi prelomni coni Medvedjak. Južneje se njihov potek izgubi v pobočju Medvedja reber. Vrtače, ki se nahajajo na preiskanem terenu, sem na podlagi opisno-genetske klasifikacije, ki jo je razvil Čar (2001), uvrstil v tipe B, D in BD. Šestdeset odstotkov vrtač na preiskanem področju predstavljajo vrtače kombiniranega tipa BD – razpoklinsko porušene vrtače (slika 20). Na vzhodni oziroma severovzhodni strani vrtač poteka razpoklinska cona, v kateri so vidne plasti in potek razpok (slika 21). Pobočja so tu strmejša. Na zahodni oziroma jugozahodni strani pa poteka porušena cona. Tu so pobočja položnejša, prekrita s preperino, izdanki kamnine so redki. Tudi tu se vidi, da so vrtače tipa BD v prelomnih strukturah v smeri N–S nekoliko manj razpotegnjene kot vrtače tipa BD, ki so razvite v prelomnih strukturah dinarske smeri. Vrtače tipa BD so značilne za glavne razpoklinske cone, ki sem jih označil na terenu. V razpoklinskih conah so nastale vrtače tipa B – razpoklinske vrtače in predstavljajo petindvajset odstotkov vseh vrtač na preiskanem terenu (slika 22). Smeri vpadov plasti, ki sem jih lahko izmeril v nekaterih vrtačah, so med 10º–190º in 20º–200º (proti severoseverovzhodu), nakloni pa 10º–30°. Nakloni zahodnih oziroma jugozahodnih pobočij vrtač so vedno položnejši in približno sledijo naklonom plasti. Na vzhodnih oziroma severovzhodnih straneh vrtač so nakloni pobočij ponavadi strmejši, ponekod subvertikalni. Zunanji robovi vrtač so rahlo razpotegnjeni v smeri raztezanja razpoklinske cone, to je v dinarski smeri (severozahod–jugovzhod). Vrtače tega tipa se nahajajo ob glavnih prelomnih strukturah, ki sem jih zaznal na terenu, ter ob razpoklinskih conah, ki so usmerjene v smeri sever–jug. Vrtače tipa B v razpoklinski coni smeri N–S so nekoliko manj razpotegnjene v smeri cone. Vrtače tipa B, ki so nastale v razpoklinskih conah dinarske smeri, pa so v tej smeri bolj razpotegnjene. V teh vrtačah so jugozahodna pobočja položnejša, ker se kaže tudi vpliv vpada plasti. Petnajst odstotkov vseh preiskanih vrtač na terenu zastopajo vrtače tipa D – porušene vrtače (slika 23), ki so nastale v porušenih conah. So največje vrtače na terenu, globoke do osem metrov in s pravilnim okroglim robom. Na pobočjih so opazni le redki izdanki kamnine, v glavnem so porasla s travo in z grmovjem. Redke vrtače tega tipa se nahajajo ob slabše izraženih porušenih conah po celotnem kartiranem področju. Na kartiranem področju je registriranih 36 speleoloških objektov. Večinoma gre za manjše jame ali brezna. Poleg jame Medvedjak sem pregledal še sedem jam, v katerih sem izmeril strukturne elemente in vpade plasti (slika 24). Jama Pečina v Zjatih je že bila dobro opisana (Verbovšek, 2003), a sem jo vseeno vključil v analizo. Izbral sem takšne jame, za katere sem domneval, da v sebi skrivajo uporabne informacije, s katerimi bi lahko ugotovil povezave struktur na površju z razmerami v jami. Izognil sem se objektom, ki so izključno brezna, in manjšim jamam ter jamam, ki so s podori preveč preoblikovane. Jama Medvedjak (katastrska številka 881) je razvita v zgornjekrednem apnencu. Vhod (slika 25) se nahaja na nadmorski višini 522 metrov, koordinati vhoda sta GKY = 5422 912 in GKX = 5046 366. Dolžina jame znaša 1029 metrov, globina pa 129 metrov. Približne kote rovov so od 450 metrov do 390 metrov. Vhodno brezno, globoko 45 metrov, se odpira ob razpoki v smeri 160º–340º, ki je zaznavna tudi na površju (sliki 24 in 26). Brezno je vadoznega nastanka in je nastalo s podrtjem stropa nad jamo. Na dnu vhodne vertikale je podorni stožec. Od dna vhodnega brezna poteka proti vzhodu (v smeri 90º–270º) rov, ki se po nekaj metrih razširi v dvorano. Dvorana je nastala ob stiku dveh razpok, ki sta vidni na stropu, s smerema 10º–190º in 145º–325º. Iz dvorane proti vzhodu poteka približno 100 metrov dolg Rov lepot (slika 27), ki je precej zasigan, tako kot sicer celotna jama, in se konča s podorom, ki je na površju izražen kot vrtača. Oblika rova je v preseku pravokotna, gre za epifreatičen tip rova. Vpad plasti znaša 20/15, podobne vpade plasti sem izmeril tudi na površju. Proti koncu rov poteka ob vertikalni razpoki s smerjo 120º–300º. Dno je zalito s sigo, ki prekriva do tri metre debel nanos proda, peščenjaka in gline (slika 28). Izvor sedimenta so verjetno flišni Brkini. Sedimentološke raziskave jamskih sedimentov nisem delal. Strop v tem rovu se končuje ob eni od lezik v plastnatem apnencu. Freatičnih oblik tukaj ni opaziti, razen v zadnjem delu rova, kjer je na južni strani manjši stranski kanal, ki se je razvil ob leziki z vpadom 20/15 in ima lep lečast profil (slika 29). Zanimivost tega kanala je, da je na njegovi zahodni strani opaziti nivo, do kod je verjetno segal glinen nanos, v katerem so se pojavile izsušitvene razpoke, ki so bile kasneje zasigane (slika 30). Sediment je bil zatem spran, ostala pa je siga v obliki »hišice iz kart«. Od vhodnega brezna proti zahodu se nadaljuje daljši del jame. Tudi ta del jame je epifreatično preoblikovan (slika 31). Rov poteka med zasiganimi podornimi bloki in glinenimi nanosi generalno v dinarski smeri. Na stropu in visoko v steni so vidne razpoke v smeri 130º–310º, ki so vidne tudi na povšju (sliki 24 in 26). Tik pred Minirano pasažo je manjša podorna dvorana (slika 32), ki je nastala ob vertikalni razpoki v smeri sever–jug (slika 33) in razpoki v smeri 110º–290º. V dvorani za Minirano pasažo je na zahodni strani opaziti manjši stranski rov lečastega profila, ki bi lahko bil freatičnega nastanka (slika 34). Ta del jame bi lahko nastal ob leziki (slika 35). V veliki podorni dvorani se jama cepi v dva dela, eden poteka v smeri 170º–350º, drugi pa proti zahodu v Rov ponvic. Podorna dvorana je nastala ob stiku dveh močno izraženih razpok. Smeri razpoke zahod–vzhod na površju ni bilo zaznati. Rov ponvic (slika 36), ki poteka proti zahodu, se po približno 80 metrih zasuka proti severozahodu in se konča s podorom. Na mestu zasuka, kjer se sekata dve vertikalni razpoki s smerema 170º–350º in 80º–260º, je verjetno prišlo do freatičnega skoka. Rov, ki je usmerjen skoraj proti severu, je nastal ob močno izraženi prelomni coni s smerjo 170º–350º in se konča s podorom. Strop se tudi v tem delu jame konča ob lezikah. Zaradi močne preoblikovanosti sten rova tudi v tem delu jame ni zaslediti freatičnih oblik. Vpadi plasti so enaki kot na površju z azimuti 20º–25º (severoseverovzhod) in nakloni 15º–20°. Ali je potek rovov genetsko vezan na smeri razpok, na podlagi pridobljenih podatkov težko zaključim. Lahko, da so se današnje oblike rovov s podiranjem prilagodile lezikam. Če primerjam potek rovov s potekom struktur na površju, vidim, da se približno prekrivajo. Na mestih, kjer se spremeni smer poteka rovov v jami, so podori, ki se na površju odražajo kot vrtače. Na površju je bila v dinarski smeri ugotovljena razpoklinska prelomna cona Medvedjak. Ta smer je tudi generalna smer jame. Na smer nekaterih rovov in na pojav podorov so lahko vplivale vezne razpoklinske cone, ki povijajo proti severu. Na jugovzhodu je očitno nadaljevanje v smeri proti jami Pečina v Zjatih prekinil podor, ki se je na površju izrazil kot vrtača, ki je nastala ob razpoklinski coni v smeri sever–jug. Ista razpoklinska cona poteka tudi ob vhodni vrtači v jamo Pečina v Zjatih in proti severu do Grde jame, ki je nastala na stiku te prelomne cone in razpoklinske cone v dinarski smeri. Ali je katera od dinarsko usmerjenih razpoklinskih con včasih imela vlogo zapornega preloma, ne morem zagotovo potrditi, je pa prelomna cona Medvedjak glede na opisane značilnosti na površini in v jami lahko bila tega značaja. Vsekakor so dinarsko usmerjene prelomne strukture vplivale na potek jame. Razpoke je bilo mogoče zaslediti na stropu in višje v stenah rovov, kjer pa jih je težje neposredno meriti. Jama nad Mačinovimi smrekami (katastrska številka 5400) je razvita v zgornjekrednem apnencu. Vhod se nahaja na severozahodnem delu raziskanega področja na nadmorski višini 520 metrov in se odpira z 18-metrskim breznom, koordinati vhoda sta GKY = 5423 485 in GKX = 5046 660. Dolžina jame znaša 75 metrov, globina pa 23 metrov. Približna kota rovov je 500 metrov. Po poševnem 18-metrskem breznu (slika 37), ki se kmalu prevesi v zvonasto brezno, se spustimo v enovit rov s smerjo 70º–250º. Vhod je nastal s podrtjem stropa nad razpoko v smeri 130º–310º in je vadoznega nastanka. Prvotna oblika rova je zelo spremenjena s podori. Jama je lepo zasigana, kar kaže, da se je podiranje že ustavilo. Strop rova definirajo lezike (slika 38). Vpad plasti znaša 20/30, ki je tudi generalen vpad na površini. Freatičnih oblik ni zaznati. Jugozahodni del rova se konča s podorom, severovzhodni pa ob razpoki s smerjo 140–320. V tem delu je na najnižji točki občasno jezerce. Glineni nanos v jezercu je verjetno lokalnega izvora, saj je nad jezercem kamin, ki je nastal ob razpoki s smerjo N–S. Tektonskih struktur, ki bi usmerile potek rova, ni opaziti, lahko da se je jama razvila ob plastnatosti. Na površju je v vrtačah zaznati slabše izražene razpoklinske cone v dinarski smeri. Verjetno gre za manjši izsek večjega freatičnega sistema. Kota rova je na višini približno 500 metrov. Grda jama (katastrska številka 2710) je razvita v zgornjekrednem apnencu. Vhod se nahaja na nadmorski višini 505 metrov, koordinati vhoda sta GKY = 5423 000 in GKX = 5046 580. Dolžina jame znaša 212 metrov, globina pa 102 metra. Približni koti rovov sta 430 in 380 metrov. Vhodno brezno, globoko 70 metrov (slika 39), je nastalo ob stiku razpoklinske cone s smerjo 10º–190º in prelomne cone Trešči s smerjo 120º–300º (slika 24) ter je verjetno vadoznega nastanka. Od dna vhodnega brezna poteka 50 metrov dolg rov ob razpoki s smerjo 80º–260º. Na severni strani pa se ob razpoki s smerjo N–S nadaljuje jama s 50-metrskim breznom in se zaključi v globini 120 metrov. Notranje brezno bi lahko predstavljalo freatični skok. Zaradi delovanja zmrzali v jami je siga precej uničena, prav tako so zaradi zmrzali, korozije in podorov tudi stene precej spremenjene. Verjetno je razvoj jame vezan na stik obeh prelomnih con, razpoklinske cone Trešči v dinarski smeri in vezne razpoklinske cone v smeri sever–jug, ki sem ju opisal tudi na površini. Jakovinova jama oziroma Zala jama (katastrska številka 2706) je razvita v zgornjekrednem apnencu. Vhod se nahaja na nadmorski višini 500 metrov, koordinati vhoda sta GKY = 5423 095 in GKX = 5046 718. Jama ima še en vhod, ki se glavnemu vhodnemu 30-metrskemu breznu priključi kakšne tri metre nižje. Dolžina jame znaša 52 metrov, globina pa 38 metrov. Približna kota rovov je 460 metrov. Jama se nahaja na severu raziskanega področja. Brezno (slika 40) ima dva vhoda, ki sta nastala v razpoklinski coni s smerjo 150º–330º, ugotovljeni na površju. Vhodna vertikala je globoka 30 metrov. Po podoru se jama nadaljuje ob razpoki s smerjo 50º–230º do najnižje točke v jami, ki je 460 metrov nad morjem. Severozahodno brezno je poševno in razvito ob leziki z vpadom plasti 15/20 ter ima lep lečast prečni prerez, kar kaže na freatični nastanek (slika 41). Na drugi strani glavnega brezna je še en krajši rov, razvit ob leziki, ki je nadaljevanje severovzhodnega brezna. Glavno brezno je popolnoma vertikalno in je verjetno vadoznega nastanka. Jama MT11 (katastrska številka 7809) je razvita v zgornjekrednem apnencu. Vhodno petmetrsko brezno se nahaja na nadmorski višini 515 metrov, koordinati vhoda sta GKY = 5423 010 in GKX = 5046 700. Dolžina jame znaša 350 metrov, globina pa 70 metrov (slika 42). Približne kote rovov so 500, 470 in 450 metrov. Jama se nahaja severno od Grde jame. Vhodno brezno je nastalo ob razpoki s smerjo 145º–325º, ki je na površini lepo izražena (slika 24). Po treh krajših poševnih stopnjah pridemo v vhodno dvorano. Od tu se v smeri 110º–290º proti vzhodu rahlo spušča 70 metrov dolg rov, ki se konča z zasiganim podorom. Oblika profila rova je pravokotna, rov je širok pet metrov in visok tri do štiri metre (slika 43). Gre za epifreatičen rov, preoblikovan s podori. Podiranje se je ustavilo ob leziki. Vpad plasti znaša 20/15, torej rov poteka ob slemenitvi plasti. Nekje na sredini rova, na njegovi južni strani, se nahaja stranski manjši rov v smeri 145º–325º, razvit ob leziki, ki s svojim lečastim profilom kaže na freatični nastanek. Domnevam, da je smer rova pogojena z vpadom in slemenitvijo plasti. Od vhodne dvorane proti zahodu v smeri 70º–250º se jama nadaljuje v precej zasigan rov. Freatičnih oblik ni zaslediti, ker je tudi ta del precej podorno preoblikovan. Po 60 metrih pridemo do močne prelomne cone s smerjo 140º–320º, ki je na površju ni zaznati, ob kateri se jama spusti za 30 metrov. Verjetno je ob tem prelomu prišlo do freatičnega skoka. Rov se nadaljuje proti severozahodu in se po 20 metrih razdeli na dva dela. Zahodni rov se položno vzpenja in se po 40 metrih konča s podorom. Na površju je nad tem mestom vrtača, ki je nastala v razpoklinski coni približne smeri N–S. Profil rova je pravokotne oblike, strop pa se konča ob lezikah, ki imajo vpad plasti 20/20. Proti vzhodu se rov konča z breznom, ki je nastalo ob razpoki s smerjo sever–jug. Tu je tudi najnižja točka v jami. Jama Albinova ledenica ali Pečina pd Hribom (katastrska številka 5308) (slika 44) je razvita v zgornjekrednem apnencu. Vhodno položno brezno se nahaja na nadmorski višini 489 metrov, koordinati vhoda sta GKY = 5422 905 in GKX = 5046 900. Dolžina jame znaša 96 metrov, globina pa 26 metrov. Približni koti rovov sta 500 in 460 metrov. Jama se nahaja na skrajnem severnem robu raziskanega področja. V jamo vodi strmo pobočje, ki po 25 metrih pride do rova, prekritega s podornimi bloki in krioklastičnim gruščem. Po podoru se jama spusti še pet metrov do najnižje točke v jami, ki je prekrita z glinenim nanosom. Od tu naprej se rov rahlo obrača proti vzhodu, strop se začne ob leziki spuščati, dno pa po podornem materialu dvigati. Rov se po 70 metrih zaključi ob leziki. Ob tej leziki je nad vhodom v jamo viden začetni horizont z nakazanim freatičnim lečastim profilom. Vpad plasti znaša 25/20. Jama je zelo podorno preoblikovana (slika 45). Prečni profil rova je pravokoten, širok je okrog 10 metrov in visok okrog 15 metrov. Podiranje se je ustavilo kmalu nad leziko, ob kateri se je oblikoval začetni kanal. Vhod je nastal ob razpoki s smerjo 140º–320º, ki je zaznavna tudi na površju (slika 24), in je vadoznega nastanka. V severni steni je v bližini vhoda ob dnu rova viden kratek stranski kanal, zato domnevam, da je pod podorom še en zasut rov. Na površju nad jamo sem ugotovil razpoklinsko cono v dinarski smeri, ki je verjetno vplivala na nastanek oziroma oblikovanost jame. Isto cono sem zaznal tudi v jami MT11. Jama Grgorečeva pečina (katastrska številka 5307) je razvita v zgornjekrednih apnencih. Horizontalen vhod, ki se po nekaj metrih prevesi v trimetrsko brezno, se nahaja na nadmorski višini 502 metra, koordinati vhoda sta GKY = 5422 780 in GKX = 5046 830. Dolžina jame znaša 76 metrov, globina pa 11 metrov. Približna kota rovov je 500 metrov. Jama se nahaja zahodno od Albinove ledenice. Jama je nastala ob razpoki z vpadom 160/70 (slika 46). Vpad plasti na severovzhodni steni pred vhodom znaša 30/20. Gre za dva vzporedna rova, enega nad drugim, med katerima se je podrl strop spodnjega rova (slika 47). V zgornjem rovu vidimo na vzhodni strani ob leziki del lečastega profila, ob katerem je nastal zgornji freatični rov. Spodnji rov je večji, strop se konča ob leziki, prvotne stene pa so porušene. Jama je nastala v razpoklinski coni 160º–340º, ki sem jo zaznal tudi na površju (slika 24). Severno od vhoda se nahaja vrtača, v kateri je ta cona lepo izražena. Jama Pečina v Zjatih (katastrska številka 2708) je razvita v zgornjekrednih apnencih (slika 48). Strm poševen vhod, ki se nahaja na nadmorski višini 505 metrov, po nekaj metrih preide v horizontalen rov. Koordinati vhoda sta GKY = 5422 990 in GKX = 5046 230. Dolžina jame znaša 250 metrov, globina pa 53 metrov. Približna kota rovov je 450 metrov. Opis jame povzemam po Verbovšku (2003). Vhod je nastal v udorni vrtači, ki je nastala v razpoklinskem območju v smeri sever–jug. Jama se konča s podorom, ki se na površju izrazi kot prelomno območje Zala. Vhodno pobočje je prekrito s krioklastičnim gruščem. Zaradi vpliva zmrzali v vhodnem delu jame ni opaziti primarnih jamskih oblik. Zmrzal je vplivala tudi na obliko sten globlje v jami. V spodnjem horizontalnem delu jame so vidni ostanki freatičnih oblik rova, ki so preoblikovani v epifreatičnih pogojih, tako da ima rov v profilu obliko ključavnice. V končnem delu jame je opaziti freatični skok. S strukturnim kartiranjem sem ugotovil glavne prelomne cone v dinarski smeri (cona Medvedjak, Žnebljak in Trešči) in med njimi močnejše in šibkejše vezne prelomne cone v smereh sever–jug in severoseverovzhod–jugojugozahod. Podobna strukturna zgradba je bila v preteklosti na nekaterih kraških terenih že opisana (Čar in Šebela, 1997; Čar in Zagoda 2005; Žvab Rožič et al. 2016), vendar je bila interpretirana z različnimi kinematski modeli. Na Postojnski gmajni (Čar in Šebela, 1997) so brezna, udorne vrtače in udornice nastale v nateznih razmerah, in sicer v subvertikalnih razpoklinskih conah, vezanih pod koti med 30º in 45º na desnozmični dinarski prelom. Nastala so v spuščenih klinastih divergentnih jarkih, v prevojnih območjih ob desnozmičnem dinarskem prelomu in v območju prekrivanja ešaloniranih zmičnih prelomov oziroma v zaključkih dveh ešaloniranih zmičnih prelomov. Na Črnovrški planoti v okolici Habečkovega brezna (Čar in Zagoda, 2005) sta avtorja pokazala, da so natezne deformacije ob desnozmičnem prelomu in narivni kontakt vplivale na nastanek brezna. Kinematski razvoj sta prikazala v treh zaporedjih dogodkov. V okolici Divače (Žvab Rožič et al., 2016) so avtorji ugotovljene strukture opisali z geostrukturnim modelom, kompleksno divergentno-konvergentnim desnozmičnim prelomnim klinom. Vsi avtorji opisujejo, da so strukture nastale v nateznih razmerah, kjer so se formirali desnozmični dinarski prelomi in med njimi vezne razpoklinske cone ter šibkejši prelomi približno v smeri sever–jug. Take razmere se pogosto morfološko odražajo v obliki depresij. Poleg tega se na teh območjih pojavljajo številni vertikalni vhodi v jamske sisteme (brezna), ki so zelo pogosti tudi na kartiranem območju v okolici jame Medvedjak. Zato predpostavljam, da je ozemlje okoli jame Medvedjak lahko nastalo v transtenzijskem, desnozmičnem tektonskem sistemu, vendar kinematskega modela območja nisem izdelal, saj je preiskano področje premajhno za tako interpretacijo. Omenjene raziskave bi bilo zato smiselno v tej smeri v bodoče nadaljevati, le tako bi bilo možno z večjo gotovostjo opisati strukturni razvoj ozemlja in povezavo z nastankom jam. Premikov ob prelomnih conah nisem mogel zaznati, ker so sledovi precej erozijsko zabrisani. Vrtače na kartiranem območju se pojavljajo v in ob različnih prelomnih strukturah. Slednje so tudi eden glavnih vzrokov za samo obliko vrtač. Na kartiranem območju so zastopani trije tipi vrtač, ki jih po Čarjevi (2001) opisno-genetski klasifikaciji uvrščam v tip B – razpoklinske vrtače, ki so nastale v razpoklinskih conah, tip D – porušene vrtače, ki so nastale v porušenih conah, in tip BD – razpoklinsko porušene vrtače. Najbolj so zastopane vrtače kombiniranega tipa BD. Tudi Zagoda (2004) je pri svojem delu ugotovila, da so vrtače vezane na porušene in razpoklinske cone in jih je uvrstila v štiri tipe. Čar (1986) ugotavlja, da se lahko ob isti prelomni coni pojavljajo različne oblike vrtač, ker se lahko značaj prelomne cone vzdolž nje spremeni. To se je na terenu pokazalo pri porušeni coni Medvedjak, vzdolž katere sem lahko zasledil vrtače tipa D in BD. V vhodni dvorani jame Medvedjak je velik kapniški steber ravno pod bližnjo vrtačo, ki bi lahko nastal s kemičnim raztapljanjem materiala iz vrtače in reprecipitacijo v obliki sige v jami. Približno enaka nadmorska višina 450–500 metrov nad morjem, na kateri potekajo horizontalni rovi raziskanih jam, kaže, da so vse pregledane jame najverjetneje del večjega jamskega sistema. Preiskane jame se nahajajo izven aktivnih tokov vode, ki se danes pretaka pod nivojem 400 metrov nad morjem, to je globina, v kateri se nahajajo sifoni v epifreatični coni ponornih jam na Matarskem podolju (Kataster jam JZS, 2015). Kot ugotavlja Verbovšek (2003), kažejo dimenzije freatičnih rovov na pretok okrog 19 m3/s, kar je precej več, kot znaša odtok iz vseh 17 ponornic, ki odvajajo vodo z Brkinov (Mihevc, 1994). Večji pretok in odsotnost alohtonega sedimenta v začetni fazi nastanka rovov kaže, da je sistem oblikovala kraška voda, ki je pritekala iz oddaljenejših območij, kot priteka na severovzhodno obrobje Matarskega podolja danes. V epifreatični fazi je prišlo do preoblikovanja z alohtono vodo, ki je verjetno pritekala s flišnih Brkinov, na kar kažejo alohtoni sedimenti, ki se pojavljajo v jamah. S tovorom, ki ga je voda nosila s seboj, je v freatične kanale vrezala korita. Za jamo Medvedjak zato domnevam, da so vode pritekale z Brkinov in ob porušeni coni Medvedjak odtekale proti severozahodu, v isti smeri kot tečejo podzemne vode danes (Krivic et al., 1989). Nekateri rovi so se oblikovali ob plastnatosti, nekateri pa so verjetno nastali ob prelomnih strukturah. Nastanek rovov je bil v preteklosti podrobneje opisan v Postojnski jami (Čar in Šebela, 1998; Šebela, 1992, 1998). Avtorja sta ugotovila, da so nekateri rovi vezani na lezike (zdrsne ali stratifikacijske), nekateri na tektonske strukture oziroma različne stopnje pretrtosti kamnin, nekaj pa jih ni vezano na strukture. Šebela (1998) je v Postojnski jami ugotovila, da so v začetnih razvojnih fazah jamski rovi vezani bolj na lezike in da se na tektonske strukture vežejo v kasnejših fazah razvoja. V jami Medvedjak zaradi močne preoblikovanosti rovov in težke dostopnosti do samih prelomnih struktur v jami ter posledično nezmožnosti ovrednotenja le-teh težko podam zagotovo oceno. Odseke freatičnih delov je opaziti le na nekaj mestih. Današnjo obliko so vse opisane jame dobile s podiranjem stropa in sten ter z odlaganjem sige. Podiranje se je ustavilo ob lezikah, kar se danes pogosto odraža z ravnimi stropi. Velike količine sige kažejo na to, da se je podiranje ustavilo in da so stene ter stropi že stabilni. Bogato sigovo okrasje je ustvarila voda z veliko koncentracijo kalcita, kar kaže na to, da so površje v preteklosti verjetno prekrivala debela tla (Gams, 2004). Če primerjam potek rovov s potekom struktur na površju, vidim, da se nekateri približno prekrivajo. Potek smeri nekaterih rovov v jami Medvedjak je vezan na porušeno cono Medvedjak, ki sem jo ugotovil na površju. Smeri nekaterih ugotovljenih razpok v teh rovih se ujemajo s smermi, ugotovljenimi na površju. Šebela (1996) je pri kartiranju površja nad Postojnsko jamo ugotovila povezave med podori v jami in vrtačami na površju. Čar in Šebela (2000) sta ugotovila povezave udornice Velika Jeršanova dolina s podori v dvoranah Velika gora in Čarobni vrt v Postojnski jami ter, da je bila s podorom prekinjena povezava Pisanega rova v Postojnski jami s približno 500 metrov oddaljeno Jamo na poti. Tudi na preiskanem področju sem ugotovil povezave med pojavi na površju in v jamah. Na mestih, kjer se spremeni smer poteka rovov v jami Medvedjak, so pogosto podori, ki se na površju odražajo kot vrtače. Rovi se zaključijo s podori, nad katerimi so na površju vrtače, razvite v prelomnih strukturah. Rov ponvic se obrne proti severozahodu na mestu, kjer jama prečka prelomno cono Medvedine, in se konča s podorom, ki se na površini izraža kot vrtača, ki je nastala ob vezni prelomni coni približne smeri N–S. Velika podorna dvorana je nastala na stiku prelomnih con Žnebljak in Medvedjak in se nahaja pod vrtačo. Tudi najsevernejši del Medvedjaka se zaključi s podorom pod vrtačo, ki je vezana na prelomno cono Trešči. Na površju ni zaznati prelomnih struktur, ob katerih je nastala Mala podorna dvorana, je pa njen južni del, ki se konča s podorom, povezan s prelomno cono Žnebljak in z vrtačo, ki je nastala v njej. Na jugovzhodu je očitno nadaljevanje v smeri proti jami Pečina v Zjatih prekinil podor, ki se na površju kaže kot vrtača, ki je nastala ob razpoklinski coni v smeri sever–jug. Ista razpoklinska cona poteka tudi ob vhodni vrtači v jamo Pečina v Zjatih in proti severu do Grde jame, ki je nastala na stiku te prelomne cone ter razpoklinske cone v dinarski smeri. V jami MT11 se zahodni rov konča s podorom, ki ga na površju zaznamuje vrtača. Ali je katera od dinarsko usmerjenih razpoklinskih con včasih imela vlogo zapornega preloma (Šušteršič et al., 2001), ne morem zagotovo potrditi, je pa prelomna cona Medvedjak glede na opisane značilnosti na površini in v jami lahko bila tega značaja (slika 49). Smer glavnega rova jame Medvedjak se generalno namreč ujema s prelomno cono Medvedjak. Značaj zapornosti lahko interpretiram tudi z generalno smerjo pretakanja vod z zahoda, ki so se ob coni vsaj lokalno usmerile proti severozahodu. Glavni rov jame Medvedjak je namreč razvit severovzhodno od cone Medvedjak. Nekateri podori v jami (Velika podorna dvorana, Mala podorna vorana) bi lahko predstavljali mesta potencialnih prebojev podzemne vode. Preko teh podorov sta na jugozahodni strani cone Medvedjak razvita rova v prečnodinarski smeri in smeri sever–jug. Zaporni značaj preloma se je lahko lokalno precej spreminjal zaradi različne pretrtosti kamnine znotraj cone Medvedjak, tako v vertikalni kot tudi horizontalni smeri. Pri oblikovanju rovov v ostalih jamah so gotovo v določeni meri imele vpliv strukture, ki so sledljive na površju. Velik vpliv na smer poteka rovov pa je imela tudi plastnatost. Ti deli jam so se razvili ob lezikah, na kar lahko sklepam z opazovanjem drobcev freatičnih oblik, ki so se še ohranili. Ali je potek rovov genetsko vezan na smeri razpok, na podlagi pridobljenih podatkov težko zaključim. Vsekakor so dinarsko usmerjene prelomne strukture pomembno vplivale na razvoj nekaterih rovov v jami, medtem ko vloge struktur sever–jug ne morem ovrednotiti. Razpoke v jami je bilo mogoče zaslediti na stropih in višje v stenah rovov, kjer pa jih je težje neposredno meriti. Lahko, da so se današnje oblike rovov lezikam prilagodile s podiranjem in so se jame oblikovale ob strukturah. Z uporabo metode opisno-genetske klasifikacije vrtač sem pregledal vse vrtače na terenu. S strukturnim kartiranjem sem določeval strukture, ki so prisotne na površju in v jamah ter prikazal strukturne podatke na karti in na načrtih jam. Pri kartiranju sem ugotovil tri glavna prelomna območja v dinarski smeri in dve močnejši vezni območji v smeri sever–jug. Na terenu je zaznati še nekaj veznih šibkejših razpoklinskih struktur v smereh severoseverozahod–jugojugovzhod do severoseverovzhod–jugojugozahod. Najizrazitejše pretrto območje je porušeno območje Medvedjak, ki ima lahko značaj zapornega preloma. Glavni rov jame Medvedjak je razvit severovzhodno od cone Medvedjak, nekateri podori v jami bi lahko predstavljali mesta potencialnih prebojev podzemne vode. Na terenu so bile ugotovljene tri vrste vrtač, tip B – razpoklinske vrtače, tip D – porušene vrtače in kombiniran tip BD – razpoklinsko porušene vrtače. Na podlagi vrtač so bila ugotovljena pretrta območja in njihove smeri. Ugotovil sem, da se vzdolž pretrtih območij tipi vrtač lahko spreminjajo. Potek rovov jame Medvedjak se na nekaterih delih dobro ujema s smermi struktur na površju. Tudi pri ostalih jamah je nekatere površinske strukture mogoče opaziti v podzemlju. Obratno nekaterih struktur, ki sem jih opazil v jami, na površju nisem zaznal. Kot je razvidno s strukturne karte (slika 24), sta bili verjetno jami Medvedjak in Pečina v Zjatih povezani. Njuno povezavo sta prekinila podora v jamah, ki sta nastala ob veznem prelomnem območju v smeri N–S. Če primerjam nadmorske višine horizontalnih rovov raziskanih jam, lahko domnevam, da so bile jame najverjetneje del večjega jamskega sistema, ki je odvajal vodo z območja Brkinov. Veliko ostalih vhodov v jame, ki jih nisem pregledal, ker gre za manjše objekte, je vezanih na prelomna območja, kar kaže, da je strukturni razvoj ozemlja močno vplival na nastanek jam na tem območju. Ker zaradi majhnosti preiskanega območja kinematskega modela nisem izdelal, predlagam nadaljevanje raziskav na večjem območju, saj bi tako lahko z večjo gotovostjo opisali strukturni razvoj ozemlja in morebitne povezave z nastankom jam. Potrebno bi bilo tudi ločevati litologijo. Predlagam tudi speleološke raziskave in preiskave sedimentov iz jam, s čimer bi mogoče lahko povezali jame na območju v en večji podzemni sistem oziroma razložili razvoj jam na območju. 