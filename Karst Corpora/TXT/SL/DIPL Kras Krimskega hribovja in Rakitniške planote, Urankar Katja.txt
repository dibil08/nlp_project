Diplomsko delo obravnava manj poznano kraško območje v Sloveniji, ki pripada nizu Visokih dinarskih planot. Krimsko hribovje in Rakitniška planota sta sestavljena večinoma iz mezozojskih apnencev in dolomitov, na katerih se je razvil kras z značilnimi površinskimi in podzemeljskimi reliefnimi oblikami ter kraško hidrologijo, saj obravnavano območje predstavlja zaledje za vodonosnike Ljubljanskega barja in številne kraške izvire na obrobju Ljubljanskega barja. Z vidika krasa obravnavano območje ni bilo nikoli celostno obdelano in prav to je namen tega diplomskega dela. Ker je literature za obravnavano območje malo, je bilo terensko delo osnova raziskovalnega dela. Podrobno so bila raziskana območja, kjer se pojavljajo najbolj tipične kraške reliefne oblike. Tako so ob geomorfoloških kartah podani podrobnejši opisi Rakitniškega polja, kraškega polja Ponikve in kotanje Jezero. Glede na kamninsko podlago, v kateri se je kras razvil, prihaja do razlik v pojavljanju kraških reliefnih oblik. Zato so bila izbrana tri manjša vrtačasta območja na tistih kamninah, ki v Krimskem hribovju in na Rakitniški planoti prevladujejo. Opravljena je bila primerjava med njimi, predstavljene so bile razlike in izdelane geomorfološke karte. Glede na to, da je obravnavano območje precej veliko, se ponujajo številne možnosti za nadaljnjo obravnavo. Krimsko hribovje in Rakitniška planota sta kljub bližini Ljubljane med manj poznanimi kraškimi območji v Sloveniji. Danes Krimsko hribovje in Rakitniška planota z dokaj neokrnjeno naravo predstavljata rekreacijsko zaledje za prebivalce glavnega mesta, obenem pa obiskovalcu lahko ponudita veliko zanimivih naravnih in kulturnih spomenikov. V literaturi se za to območje pojavljajo različna imena: Pokojniško - Rakitniška planota, Rakitniška planota s Krimskim hribovjem, Krimsko hribovje in Menišija, Krimsko višavje, itd. Poudariti je treba, da v svojem diplomskem delu preučujem območje, ki sem ga kot samostojno geografsko enoto omejila sama in zanj izbrala ime Krimsko hribovje in Rakitniška planota. Do sedaj so različni avtorji obravnavali in preučevali le posamezne enote obravnavanega območja, zato je bil namen diplomskega dela podati celostni naravno geografski oris obravnavanega območja s poudarkom na kraških pojavih. Cilji diplomskega dela so sledeči: s pomočjo virov, literature in predvsem terenskega dela prikazati naravno geografske značilnosti obravnavanega območja; na terenu zbrati osnovne geomorfološke podatke, izdelati geomorfološke karte in opisati značilne reliefne oblike, ki se na obravnavanem območju pojavljajo; izbrati tri manjša kraška območja, ki ležijo na tistih kamninah, ki v Krimskem hribovju in na Rakitniški planoti prevladujejo, jih kartirati, opisati kraške pojave in predstaviti razlike, ki se glede na kamninsko podlago med izbranimi območji pojavljajo. Po izbrani temi za diplomsko delo sem se najprej napotila v knjižnico in zbrala vso obstoječo literaturo o Krimskem hribovju in Rakitniški planoti. Po preučitvi zbrane literature in izbiri najprimernejših območij za kartiranje sem zbrala karte v merilu 1: 5.000, karto Rakitne v merilu 1: 25.000 in geološko karto Slovenije ter pričela s terenskim delom. Terensko delo je potekalo več dni. Ker mi je bilo obravnavano območje z izjemo okolice Rakitne in Krima dokaj nepoznano in ker je območje veliko okrog 100 km2, so bili prvi ogledi namenjeni pridobivanju celotnega vtisa o pokrajini. Veliko koristnih informacij sem pridobila od domačinov. Na teren sem se večkrat odpravila s spremstvom, saj so mi domači zaradi medvedov, ki jih je na obravnavanem območju veliko, nagnali strah v kosti. Na srečo sem naletela le na njihove stopinje. Na terenu sem kartirala več kraških območij in na topografske karte v merilu 1: 5.000 vrisovala kraške pojave, katere sem fotografirala, po potrebi tudi skicirala. Na novo pridobljene informacije sem zapisala v terenski zvezek. Doma je sledilo pisanje poročila in izdelava kart v programu Surfer in ArcGis. Za podlago pri izdelavi kart sem uporabljala digitalne karte v merilu 1:5.000 in 1:25.000, za lokacije kartirnih območij in ostale prikaze pa digitalni model relifa 25. Na koncu mi je največ časa vzelo pisanje diplomskega dela do zaključne oblike. Opozorilo mentorja je bilo, da za to obravnavana območje ni veliko razpoložljive literature. O Krimskem hribovju in Rakitniški planoti so bili napisani večinoma kratki članki, seminarske naloge in poljudno delo Rakitna skozi čas, avtorja Janeza Klemenca. V pomoč pri pisanju splošnega geografskega orisa mi je bilo diplomsko delo z naslovom Geografija Rakitne, ki ga je leta 2002 napisala Anka Lango. Že leta 1959 je Melik v svojem delu Posavska Slovenija to območje predstavil v sklopu Velike notranjske planote. Stanko Buser je opisal geološko in tektonsko zgradbo Krimskega hribovja in Rakitniške planote. Geologija obravnavanega območja je podrobneje predstavljena z Osnovno geološko karto Jugoslavije in tolmačem. Ivan Gams je prvi opisal dolce v dolomitu na območju Rakitne in jih kartiral. Kasneje je Blaž Komac v svoji magistrski nalogi preučeval dolce na Novaški gori, jih kartiral in opisal. Dušan Novak in Janez Rogel sta opisala odtekanje vode z območja Rakitne, potapljača Tomo Vrhovec in Matej Mihailovski pa sta raziskala Podpeško jezero. Za informacije o jamah in breznih sem se obrnila na katester jam Jamarske zveze Slovenije v Ljubljani, kjer so mi dali vse potrebne podatke. Pri pisanju hidrologije območja pa mi je bila v veliko pomoč JP Vodovod-kanalizacija Ljubljana in Branka Bračič-Železnik, ki mi je priskrbela številne študije in članke o Ljubljanskem barju in posredno o obravnavanem območju. V svojem diplomskem delu preučujem območje Krimskega hribovja in Rakitniške planote, ki se začenja 20 km jugozahodno od Ljubljane in pripada dinarskemu svetu celinske Slovenije. Obravnavano območje sem na jugu omejila z rekami (z izjemo majhnega dela na JZ, kjer površinskih voda ni), na severu pa z Ljubljanskim barjem. Bolj natančno poteka meja na severu po južnem robu Ljubljanskega barja, in sicer od Brezovice pri Borovnici na zahodu do Iške vasi na vzhodu. Na vzhodu se meja nadaljuje po reki Iški in Iškem vintgarju navzgor, vse do sotočja z njenim pritokom Zalo, nato po dolini Zale do njenega povirnega dela. Ker le skrajno jugozahodni del obravnavanega območja nima površinsko tekočih voda, sem mejo potegnila umetno nad zaselkom Pikovnik proti potoku Prušnica, ki je pritok Borovniščice. Meja se nadaljuje po dolini Prušnice do Brezovice pri Borovnici. Obravnavano območje je veliko približno 100 km2. Natančna meja obravnavanega območja je vrisana na karti reliefa (karta 2) in na geološki karti (karta 3). V času do 1. svetovne vojne je bila reka Iška mejna reka med kranskima deželama Notranjsko in Dolenjsko. Sotočje Zale, njenega pritoka Tracah in Iške pa je bilo stičišče štirih upravnih območij: ljubljanskega, laškega, cerkniškega in logaškega (Slovenija: pokrajine in ljudje, 1999, str. 393). Danes obravnavano območje pripada štirim občinam, in sicer zahodni del občini Borovnica, občini Brezovica pri Ljubljani pripada osrednji del z večino naselij, občini Ig vzhodni del, skrajno južni del pa občini Cerknica. Posamezne naravnogeografske regionalizacije Krimsko hribovje in Rakitniško planoto obravnavajo in imenujejo različno. Po Melikovi regionalizaciji obravnavano območje Rakitniška planota s Krimskim hribovjem spada v submakroregijo Notranjsko, v mezoregijo Notranjske planote in submezoregijo Krimsko višavje z Rakitniško in Pokojniško planoto. V svojem delu Posavska Slovenija Melik to območje prišteva k Veliki notranjski planoti, ki jo sestavlja višji planotast svet med nizom kraških polj in uval na jugozahodu in pasom prav tako nizkega sveta na severovzhodu. Velika jo imenuje zato, ker se vleče od Ljubljanskega barja do kanjona Kolpe, deli pa jo na 4 enote, med katerimi je skrajno severna Rakitniška planota s Krimskim hribovjem (Melik, 1959, str. 511). Ilešičeva naravnogeografska regionalizacija to območje uvršča v makroregijo Kraške pokrajine notranje Slovenije in mezoregijo Visoke kraške planote in polja. Podobno je tudi Gams uvrstil Krimsko hribovje in Rakitniško planoto v makroregijo Dinarske planote celinske Slovenije, v mezoregijo Visoke dinarske planote in submezoregijo Krimsko višavje. Po novi naravnogeografski regionalizaciji Slovenije iz leta 1995 pa avtorji Gabrovec, Kladnik, Orožen Adamič, Pavšek, Perko in Topole ta del Slovenije uvrščajo v makroregijo dinarski svet in mezoregijo Krimsko hribovje in Menišija. Krimsko hribovje in Rakitniška planota sta v večini sestavljena iz mezozojskih dolomitov in apnencev. Na Rakitniški planoti se nahajajo kamnine vseh triadnih starosti, ki na območju Krima in Srebotnika v Krimskem hribovju prehajajo v jurske sklade. Najstarejše kamnine na obravnavanem območju so spodnjetriasne starosti. Gre za spodnjeskitske ali werfenske plasti, ki jih sestavlja rumenkasto temnosiv ali bel plastovit dolomit. Ta lahko v nižjih plasteh prehaja v permski dolomit. Med obema dolomitoma je ponekod tudi vložek peščenega skrilavca, ki pripada skitski stopnji. Tako se na Rakitniški planoti dolomit, ki je ponekod tudi ooliten, menjava s tanjšimi in debelejšimi plastmi sljudnatega peščenega skrilavca, ki vsebuje precej kremena. Skrilavec je svetlo sive barve, ko prepareva, postane svetlo rjav in močno drobljiv. Nad njim se nahaja horizont vijoličastega sljudnega skrilavca, med katerim so pogosti vložki rožnatega in sivega oolitnega apnenca. Sljudnati skrilavec nato preide v siv drobnozrnat apnenec. Nad tem apnencem leži rožnat in siv oolitni apnenec s tanjšimi plastmi vijoličastega skrilavca. Značilnost spodnjeskitskih kamenin je, da so sljudnate in plastovite. Spodnjeskitske kamenine so dokazane s fosilnimi ostanki. Na Rakitniški planoti se dobijo fosilni ostanki na več krajih. V grapi Zale jugovzhodno od Zakotka sta najdeni v vijoličastem skrilavcu školjki ''Eumorphotis venetiana'' in ''Anodontophora fassaensis'' (Pleničar, 1970, str. 16). Na Rakitniški planoti jugovzhodno od Rakitne se ob poti, ki vodi od Debelega hriba v grapo Zale in proti Zakotku lepo vidijo spodnjeskitske kamnine, ki so sestavljene iz svetlo belega do rumenkastega drobnozrnatega dolomita. Ta se menjava s plastmi rjavkasto sivega peščenjaka. Dolomit v višjih plasteh preide v horizont lapornatega gomoljastega apnenca, z vložki lapornatega skrilavca. Horizont lapornatega gomoljastega apnenca je tipičen za najvišji zgornjeskitski oddelek. Splošna značilnost zgornjeskitskega dolomita je, da je brez sljude in kremena. Ti zgornjeskitski skladi so proti sosednjim skladom omejeni s prelomi (Pleničar, 1970, str. 17). Srednja debelina zgornjeskitskega dolomita s plastmi peščenjaka znaša okoli 300 metrov, plasti so prelomljene in se večkrat ponovijo. Skladi gomoljastega lapornatega apnenca in lapornatega skrilavca pa so debeli od 50 do 100 metrov. Njihova debelina se horizontalno močno spreminja. Starost zgornjeskitskih plasti je dokazana s fosilnimi ostanki. Pri Rakitni so v lapornatem gomoljastem apnencu našli ostanke polžev ''Natiria costata'' (Pleničar, 1970, str. 18). Jugovzhodno od Rakitne najdemo tudi anizični (mendolski) dolomit srednjetriasne starosti, ki se nahaja ob skitskih plasteh. V spodnjem delu je plastovit in temnejši, v zgornjem delu pa neplastovit in svetlejši. Skladi anizičnega dolomita dosežejo 150 metrov debeline (Pleničar, 1970, str. 18). Na skrajnem jugu obravnavanega ozemlja, zahodno od Žilc (Sv. Vid), se v obliki porfirita in njegovega tufa pojavljajo kamnine, ki so litološko podobne srednjeladinskim in karnijskim plastem. Ker se na površju pojavljajo v majhnem obsegu, je njihova lega težko določljiva. En meter debela plast porfirita, ki je modrikasto siv in trden, se menjava z enim metrom debelo plastjo porfiritnega tufa, ki pa je rumenkasto zelen in površinsko limonitiziran (Pleničar, 1970, str. 20). Pri Borovnici in jugozahodno od Rakitne najdemo večje površine belega in drobnozrnatega dolomita, v katerem se v zgornjem delu pojavljajo debelejše in tanjše plasti svetlo sivega apnenca, ki je lahko tudi rahlo rožnat. Apnenec ni plastovit, vsebuje pa polno kalcitnih žilic. Gre za zgornjeladinske ali kasijanske sklade (Pleničar, 1970, str. 21). V okolici Rakitne pridejo v ozkih progah na dan ob prelomih karnijske oziroma rabeljske kamnine, ki so zgornjetriadne starosti. Pri Borovnici se pojavljajo v velikem obsegu. Na obrobju barja, med Borovnico in Bregom, te sklade sestavlja temno siv ploščati apnenec, pisani peščenjak in skrilavec, ki imata tudi primesi tufa (Pleničar, 1970, str. 21). Po litološki sestavi karnijske sklade ločimo v tri oddelke. V okolici Rakitne je v spodnjem delu karnijskih skrilavih kamnin železova- boksitna ruda, ki je rdečkasto rjava in oolitna. V srednjem delu je temno siv apnenec, ki je plastovit in lapornat. Pod apnencem je temno siv dolomit. V najvišjem horizontu je dolomit z vmesnimi plastmi glinastega skrilavca in skrilave gline (Pleničar, 1970, str. 22). Debelina karnijskih skladov zaradi različnih sedimentacijskih pogojev ni enakomerna. Skladi spodnjekarnijskega oddelka so debeli od 10 do 100 metrov, skladi temnega apnenca srednjega oddelka pa od 10 do 150 metrov. Največjo debelino, ki znaša približno 150 do 200 metrov, doseže dolomit najvišjega horizonta (Pleničar, 1970, str. 23). Nad karnijskimi sedimenti je plastovit dolomit noriške in retske starosti. Tega glavnega dolomita je na obravnavanem območju največ. Vrtine in osamelci so pokazali, da je velik del Ljubljanskega barja iz istega dolomita, ki se vleče v širokem pasu od Barja čez Rakitniško planoto vse do Blok. Gre za pasovit dolomit, saj ga sestavljajo nekaj milimetrov debeli temnejšimi in svetlejši pasovi. Razlika je v zrnavosti, saj so temnejši pasovi mikrokristalni, svetlejši pa drobnozrnati. To daje kamnini glede na prevlado temnejših ali svetlejših prog, temnejši ali svetlejši videz. Kjer je veliko fosilnih ostankov, se pasovit dolomit menjava z belim drobnozrnatim dolomitom. Je močno zdrobljen, ob prelomih zato potekajo široke tektonsko zdrobljene cone. Na tem območju je veliko kamnolomov dolomitnega peska. Starost dolomita je dokazana s fosilnimi ostanki. V glavnem dolomitu je bila najdena alga ''Sphaerocodium bornemanni'', ki je vodilna za zgornjetriasni dolomit. Debelina noriškoretskega dolomita znaša od 1200 do 1500 metrov (Pleničar, 1970, str. 23). Nad zgornjetriasnim dolomitom ležijo jurski skladi, ki so razdeljeni v tri glavne oddelke: liado, dogger in malm. Na južnem obrobju Barja in na območju Krimskega hribovja dosežejo spodnjeliasni skladi večji obseg. Sestavlja jih zrnat dolomit in menjavanje svetlo sivega apnenca z zrnatim dolomitom. Dolomit je drobnozrnat in bitumozen. Debelina teh plasti variira od 100 do 200 metrov. Spremljajo jih srednjeliasne kamnine z oolitnim in s temno sivim apnencem ter sivim bituminoznim zrnatim dolomitom. V Krimskem hribovju prevladuje apnenec. V teh kamninah je veliko fosilnih ostankov, najpogostejša je školjka ''Lithiotis problematica''. Poleg litiotid so našli megalodonte, brahiopode, pektinide in ostanke polžev, največ v okolici Podpeči. Srednjeliadne plasti so debele od 100 do 200 metrov, horizont z litiotidami pa do 50 metrov (Pleničar, 1970, str. 24-25). Na območju Srebotnika v Krimskem hribovju je največ zgornjeliasnega temno sivega gostega apnenca z značilnim školjkastim lomom, ki se menjava z oolitnim apnencem. Debelina zgornjeliasnih in doggerskih skladov znaša od 500 do 750 metrov. Med Podpečjo in Preserjem je nad srednjeliasnim apnencem svetlo siv ali bel drobnozrnat dolomit z vložki temnosivega oolitnega apnenca. Ta dolomit so v Podpeči uporabljali za žganje apna (Pleničar, 1970, str. 25). Zgornjejurski skladi (spodnji malm) s svetlim ooloitni apnencem so tudi jugovzhodno od naselja Pako in zahodno od Krima (Pleničar, 1970, str. 26). Med kvartarne sedimente štejemo nanose rek in potokov v dolinah, na kraških poljih in na ravnicah, dalje melišča na gorskih pobočjih ter jezerske in barske usedline na Ljubljanskem barju (Pleničar, 1970, str. 33). Pleistocenske plasti ležijo v večjih globinah, na površju jih je razkritih malo, ker so pod mlajšimi holocenskimi naplavinami, ki poleg Ljubljanskega barja prekrivajo tudi kraška polja. Na Ljubljanskem barju vrhnjo holocensko plast predstavlja črna barjanska prst, pod njo je temno rjavo šotno blato, nižje je zeleno siva glina, sledi sivo zelena močno karbonatna kreda, ki lahko vsebuje tanjše plasti sive gline. Pod kredo se nahaja temno siva glina. Debelina kvartarnih nanosov tako znaša nad 100 metrov. Plasti do globine 18 metrov naj bi po pelodnih analizah pripadale holocenu, pleistocenu pa ostale nižje ležeče plasti. Podobni sedimenti kot na Ljubljanskem barju se pojavljajo tudi na kraškem polju Ponikve in kotanji s Podpeškim jezerom, saj sta bila nekoč del barske kotline. Na kraškem polju Ponikve se pod vrhnjo plastjo prsti nahaja rjavkasto siva glina, ki vsebuje ostanke hišic mehkužcev. Glina se je verjetno usedala v jezeru. Tekoče vode nanašajo prod, pesek in glino. Največ drobirja prinaša Iška, ki je ustvarila znani Iški vršaj, ki sega daleč v Barje. Borovniščica nanaša le malo proda in peska na Barje. Kraške vode prinašajo na Barje le glino, ki jo odložijo blizu kraških izvirov. Na Rakitniškem polju glinasto peščene naplavine zadržujejo vodo, zato prihaja do zamočvirjenosti tal (Pleničar, 1970, str. 34-35). Na obravnavanem območju tako prevladuje glavni dolomit, na severnem delu Rakitniške planote in v Krimskem hribovju pa najdemo čiste apnence jurske starosti, na katerih so se razvili tipični kraški pojavi. V okolici Rakitne in južno od nje, pa se pojavljajo druge kamnine. Severno in severnovzhodno obrobje Rakitniškega polja gradi bolj propusten plastovit dolomit zgornjetriasne starosti. Zahodno obrobje pa je iz lapornatega, slabo plastovitega, zrnatega belega dolomita srednjetriasne starosti, ki je manj zakrasel. Od Rakitne proti jugovzhodu se menjavajo apnenec, lapor in lapornati skrilavec spodnjetriasne starosti. Obravnavano območje Krimskega hribovja in Rakitniške planote tektonsko pripadata Notranjski dinarski coni, ki obsega enote severovzhodno od idrijskega preloma. V Notranjski dinarski coni ločimo več manjših tektonskih enot. Tako večino obravnavanega območja sestavlja tektonska enota Krimskega hribovja, na jugozahodu pa se začenja tektonska enota Rakitniška gruda. Krimsko hribovje je samostojna tektonska enota, ki na severu meji na udorno kotlino Ljubljanskega barja. Ta meja je tektonska in aktivna, poteka pa pod mlajšimi plastmi Barja. Ker se Krimsko hribovje še vedno dviga, so možni potresi. Na zahodu, ob borovniškem prelomu, tektonska enota Krimskega hribovja meji na Vrhniško-cerkniško grudo, ki ji pripadata Logaška in Bloška planota. Borovniški prelom je nagnjen 30º do 50º proti severovzhodu. Tu je Krimsko hribovje narinjeno na Vrhniško-cerkniško grudo. Vzhodna meja Krimskega hribovja poteka ob narivnem robu zgornjetriasnega dolomita na werfenske sklade, in sicer jugovzhodno od Iga, kar pa je že izven mojega obravnavanega območja. Na jugozahodnem delu te enote je ozemlje zgrajeno iz spodnje in srednjetriasnih skladov, ki pa pripadajo Rakitniški grudi (Pleničar, 1970, str. 42). Krimsko hribovje je sestavljeno iz zgornjetriasnega dolomita in jurskih skladov. Plasti in prelomi imajo značilno dinarsko smer. Od vzhoda proti zahodu si navadno sledijo vedno mlajše plasti. Krimsko hribovje je grudasto. Ob dinarsko usmerjenih prelomih so se posamezne grude dvigale in ugrezale. Zaradi dviganja in grezanja se isti skladi večkrat ponovijo, kar je vidno pri jurskih skladih srednjeliadnega horizonta z litiotidami. Prelomi v smeri severozahod-jugovzhod so najstarejši, prelomi v drugih smereh pa so nastali kasneje. Močan prelom v dinarski smeri je viden od vasi Pako na obrobju Barja proti Rakitni in naprej proti jugovzhodu. Ker leži naselje Rakitna ob tem prelomu, je dobil ime rakitniški prelom. Od Paka do Rakitne je bilo ozemlje na jugozahodni strani rakitniškega preloma dvignjeno. Prelom vpada proti severovzhodu. Severno od Zabočevega so jurski skladi nad zgornjetriasnim dolomitom. Od Rakitne proti Vrbici rakitniški prelom loči Krimsko hribovje od Rakitniške grude. Od Rakitne proti Žilcam poteka prelom v dinarski smeri. Ob njem se je Rakitniška gruda na vzhodni strani dvignila. Tako sega Krimsko hribovje med tem prelomom in borovniškim prelomom še naprej proti jugovzhodu. Na območju jugovzhodno od Rakitne se pojavljajo spodnje in srednjetriasnih plasti, ki pripadajo Rakitniški grudi, ki na jugozahodu sega skoraj do Velikih Blok. Rakitniško grudo sestavljajo spodnjetriasni in srednjetriasni skladi ter del zgornjetriasnih skladov. Smer plasti in glavnih prelomov je dinarska. Grudo so razkosali dinarsko usmerjeni prelomi v več manjših delov. Ob teh prelomih so se posamezni deli znotraj grude dvigali in ugrezali, zato se plasti iste starosti večkrat ponovijo. Sklepamo lahko, da je bila Rakitniška gruda od sosednjih delov najvišje dvignjena, saj so bili v tej grudi na površje dvignjeni najstarejši triadni skladi. Mlajši skladi so bili verjetno zaradi močnega dviga erodirani (Pleničar, 1970, str. 43). Relief je rezultat litološke in tektonske zgradbe ter njenega dosedanjega geomorfološkega preoblikovanja. Odloženi skladi so pokazatelj sedimentacijskih pogojev v preteklosti. V zgornjem triasu, juri in kredi je bilo morje na celotnem obravnavanem ozemlju, odložila sta se apnenec in dolomit. Zaradi velike debeline apnencev in dolomitov se je morsko dno začelo posedati. Na prehodu v terciar se je istočasno z dvigom Julijskih Alp dvignilo tudi ozemlje Notranjske. V pirinejski fazi (pliocen) so nastali dinarskih usmerjeni prelomi in narivi. Takrat so bile zasnovane glavne geomorfološke oblike današnjega ozemlja. Tektonski premiki so se nadaljevali vse do današnje dobe, na kar nakazujejo občasni potresi. Pokrajina naj bi dobila planotast značaj v času pliocenskega uravnavanja. Planoto naj bi oblikovala bočna erozija rek in potokov, ki so odtekali v Ljubljanico. Uravnavanje ni bilo dokončano, saj je ostalo nekaj hrbtov in vrhov, med njimi Krim. Ob koncu pliocena je močnejše dvigovanje ob prelomih povzročilo nastanek grud (Melik, 1959, str. 517). Ljubljansko barje se na stiku s Krimskim hribovjem ni ugreznilo enakomerno ob ravnih tektonskih črtah, zato ima več polkrožnih zatokov. Tak primer je kotanja Jezero s Podpeškim jezerom, ki jo od Ljubljanskega barja loči le nekaj metrov visok vmesni skalni prag. Ko se bo ugreznil tudi ta del, bo Ljubljansko barje dobilo še en polkrožni zatok, kakršen je med zaselkoma Lazi in Podkamnik (Gams, 2003, str. 364). Drug primer je dolinski zatok od vasi Pako do Zabočevega, ki preko visokega sedla prehaja v Rakitniško kotlino (Jeremič, 1975, str. 11). Ob močnem prelomu je nastal zatok pod naseljem Strahomer v predelu Kot, kjer je Strahomerski bajer. Ob koncu pliocena se je začelo tudi intenzivno zakrasevanje. Pred tem so reke še tekle površinsko, nato pa so poniknile v podzemlje. Nastale so kraške jame, kraška polja in drugi kraške oblike. Na prehodu pliocena v pleistocen je nastala udorna kotlina Ljubljanskega barja, ki je pospešila zakrasevanje na celotnem notranjskem območju (Pleničar, 1970, str. 51). Nadmorske višine Površje obravnavanega območja leži v nadmorskih višinah od 290 do 1107 metrov. Večina obravnavanega območje je med 500-1000 metri. Slemena in uravnave so na višini okoli 800 metrov, podobno kot v svetu notranjskih planot jugovzhodno od tu. Majhen delež območja leži v nadmorskih višinah od 290-500 metrov, kar vključuje tudi pobočja, ki se spuščajo proti nižjemu svetu Ljubljanskega barja in v globoko vrezane doline Iške, Zale in Prušnice. Krimsko hribovje ima le malo ravnega sveta: polovica površja ima naklon nad 12° in četrtina med 6°in 12°. Območje ima bolj hribovit značaj kot pa planotast, saj je ¾ površja hribovitega, 1/5 pa predstavljajo uravnave. Največja uravnava je pri naselju Rakitna na višini 800 metrov. Ostale uravnave so manjše, največkrat se pojavljajo ob prelomnih conah in imajo vrtačasto površje. Tak primer so Ograde pri naselju Gornji Ig na nadmorski višini 600 metrov, Gorenja (400 m) in Dolenja Brezovica (500 m), Ravne pri Gorenji Brezovici (500 m) ter kraško polje Ponikve (290 m) in kotanja s Podpeškim jezerom (290 m). Pobočja se ponekod strmo spuščajo proti Ljubljanskemu barju in dolinam rek Iške, Zale in Prušnice, ki imajo najvišje naklone površja, in sicer nad 30°. Na severu obravnavanega območja se pobočja proti Ljubljanskemu barju spuščajo postopoma in so položnejša od dolomitnih pobočij rek Iške, Zale in Prušnice in vzhodnega pobočja Krima. Apnenčasta pobočja so na obravnavanem območju manj strma kot dolomitna in so tudi manj skalnata. Predvsem v Iškem vintgarju, v dolini Prušnice in Zale je veliko skalnih čokov pobočju oziroma prepadnih sten. Doline rek Zale, Prušnice in Iške ter vršaje sem opisala v poglavju Hidrologija. Najvišji vrh je Krim, ki se vleče od severa proti jugu in vključuje še vrh Malinovec (1105 m), ki je le dva metra nižji od Krima. V smeri proti jugu sta še dva tisočaka: Koren (1005 m) in Kamenica (1050 m). Rakitno obdajata Novaška gora (998 m) in Županov vrh (999 m). Ostali vrhovi so nižji, in sicer na zahodu vrhovi merijo od 500 - 800 metrov: Prevejk (529 m), Tisovec (619 m), Temni vrh (632 m), Vrh Globoke doline (650 m), Planina (700 m), Srebotnik (786 m), v osrednjem delu od 600 -1000 metrov: Smrekovec (959 m) in v severnem delu od 400-800 metrov nadmorske višine: Sv. Ana (484 m), Lisec (674 m) in Sleme (841 m). Kras je območje, na katerem so se zaradi razpoklinske prepustnosti in topnosti kamnin razvile posebne površinske in podzemne reliefne oblike, ki so nastale kot posledica kemičnega in mehanskega delovanja vode v karbonatnih kamninah, v apnencu in dolomitu. Nastanek in razvoj značilnih kraških oblik je odvisen od kamnine, podnebnih značilnosti, rastlinske odeje in vodnih razmer. Ker je na krasu površinska vodna mreža redka, dobiva vodo preko padavin ali z alohtonimi vodnimi toki. Zaradi odtekanja vode v podzemlje na kraškem površju nastajajo različne kotanje, prenikajoča voda pa z raztapljanjem prepustnih kamnin razširja podzemeljske razpoke in oblikuje kraške votline (Geografija, 2001, str. 220; Geografski Atlas Slovenije, 1998, str. 90). Poleg korozije na kraškem ozemlju potekajo številni drugi procesi, kot so erozija površinsko ali podzemno tekoče vode, graviklastični procesi, denudacija, talna dinamika, soliflukcija ter tektonika (Gams, 2003, str. 201). Krimsko hribovje in Rakitniška planota sta del Visokih dinarskih planot. Glede na kamninsko podlago, v kateri se je kras razvil, ločimo apneniški in dolomitni kras. Na obravnavanem območju se pojavljata oba, saj večino območja sestavljajo mezozojski dolomiti in apnenci, na katerih so se razvile različne kraške reliefne oblike. Apneniški kras se pojavlja na jurskih apnencih, in sicer v okolici Srebotnika na severozahodnem delu in Krima na severovzhodnem delu obravnavanega območja. Zanj so značilne kraške kotanje in kopasti vrhovi. Razvili so se tipični kraški pojavi, med katerimi je najpogostejša reliefna oblika vrtača. Na dolomitnem krasu so površinske kotanjaste oblike in večje jame redkejše, zato je manj izrazit od apneniškega. Gams (1968) je kras v okolici Rakitne označil za dolomitnega. Podobno bi lahko rekli tudi za ostala območja v glavnem dolomitu, ki zavzema več kot polovico obravnavanega območja. Zanj so značilni dolci, podolgovate dolinice, ki pa jih ni izoblikoval površinski vodni tok. Poleg kemičnega raztapljanja so na dolomitu pomembni še erozija in denudacija s pobočnimi procesi, zato je dolomitni kras marsikje podoben rečno denudacijskemu reliefu oziroma fluviokrasu (Geografski Atlas Slovenije, 1998, str. 82). Najpogostejša reliefna oblika v Krimskem hribovju in na Rakitniški planoti so vrtače. Vrtača je kotanja okroglaste oblike, ki se začne poglabljati v površje z vidnim prelomom strmine. Nastanejo lahko s korozijo, erozijo iz bivših ponorov ali izvirov, z udorom ali sufuzijo. Največ vrtač je poligenetskih (Gams, 1998, str. 62-63). Po obliki je vrtača bolj široka kot globoka. Delimo jih na lijakaste, skledaste, kotlaste in vodnjakaste (Slovenska kraška terminologija, 1973, str. 29). Na kamnitem površju so vrtače nepravilnih oblik (Geografija Slovenije, 1998, str. 62). V teh zaprtih depresijah je raztapljanje dominanten proces (Drew, 1985, str. 43). Vrtače so najbolj značilen znak navpičnega odtekanja in odnašanja raztopljene ali zdrobljene kamnine v podzemlje. Vrtačasto površje nam v hidrološkem pogledu nakazuje različno točkovno prepustnost zakrasele podlage. Oblika, velikost in razporeditev kraških globeli je odvisna od geoloških osnov in preoblikovalnih procesov na površju ter od raztapljanja in odnašanja kamnine v podzemlje (Janež et al., 1997, str. 41 - 42). Vrtačast svet se na obravnavanem območju ujema z jurskimi apnenci severozahodno od Rakitne v okolici Srebotnika, v okolici Krima, južno in vzhodno od naselja Jezero in skrajno vzhodni del pod Petelinovim gričem nad Iško vasjo. To so območja, ki so v celoti prekrita z gozdom. Vrtačasta območja se pojavljajo tudi na glavnem dolomitu severno od Rakitne v pasu od Mesnic proti Dolenji Brezovici ter severovzhodno od Rakitne proti Gornjemu Igu. Vrtače se pojavljajo na položnejših predelih, saj je na pobočjih vrtač manj. Vzrok je v drugačnem načinu pretakanja padavinske vode ter v hitrejšem zasipavanju vrtače (Mihevc, 1979, str. 42). Gostota vrtač je odvisna od sestave kamnine in reliefa. Največ vrtač je na apnenčastih terasah, najmanj na strmih pobočjih, ker je pobočni naklon obratno sorazmeren gostoti vrtač. Gostota vrtač je lahko na nekem območju izjemna (več kot 200 na km2), zelo velika (200 - 100), velika (120 - 50), zmerna (50 - 15), majhna (15 - 5) in neznatna pod 5 vrtač na km2 (Gams, 2003, str. 170). Vrtače so goste na robu večjih kraških depresij, zlasti kraških polj (Geografija Slovenije, 1998, str. 62), tako je tudi na Rakitniškem polju, kjer je v severnem delu več vrtač. Če je na krasu naplavina in pod njo obstaja spiranje v kras, se lahko razvijejo sufozijske oblike, največkrat vrtače in grezi (Mihevc, 1991, str. 31 - 32). Sufozija pomeni spiranje gmote izpod ruše ali krovnih sedimentov s tekočo vodo (Slovenska kraška terminologija, 1973, str. 27). Sufozijska vrtača je nastala s sufozijo (spiranjem pod rušo) v sipkem gradivu ali prsti, ki se skozi razpoke spira v podzemlje. So različnih oblik in velikosti (Jennings, 1985, str. 111). Vrtače so ponavadi večje od grezov. Sufozijske kontaktne oblike so značilne za površje, ki se je oblikovalo s procesi, usmerjenimi prečno na litološki stik kamnin. Te oblike so preprosti, ob stiku nastali lijakasti grezi, nizi več deset metrov globokih depresij, poglobljenih v staro denudacijsko površje. Proces nastajanja sufozijskih oblik je počasen, pospešijo pa ga lahko nihanja podtalnice, način pretakanja, poplave in človekovi posegi. Te oblike kažejo dinamiko spiranja v kras in prostorsko razporeditev prevodnejših con. Ker sufozijske vrtače in grezi predstavljajo najnižji del dna, se po njih pogosto pretaka poplavna voda in v njih ponika (Mihevc, 1991, str. 31-32). Veliko jih je na Rakitniškem polju, in sicer na najnižjem delu za glavnimi požiralniki, kjer vode z Rakitne ponikajo. Te sufozijske vrtače tako ob poplavah in večjih nalivih delujejo kot požiralniki. Udornice so večje kraške kotanje, ki so nastale zaradi rušenja stropa, zato imajo strma pobočja. Votlina, ki se ji udre strop, mora biti večja kot podorna gmota, ki ima v razpadlem stanju večjo prostornino. Če v udornici voda sproti ne odnese, kar je bilo nasutega, se začne votlina zapolnjevati (Gams, 2003, str 172). Za udornico se šteje večja ali globlja vrtača, ki ima skalnato pobočje. Vendar pa je skalnatost na pobočju vrtače lahko rezultat kamninske sestave in na samo udora (Gams, 2003, str. 180). V Krimskem hribovju in na Rakitniški planoti se pojavljajo zanimive globeli kot je Globoka dolina, ki se nahaja severozahodno od Rakitne, na nadmorski višini 500 metrov med Vrhom Globoke doline (650 m) in Štango (643 m). Globoka je 80 metrov in je nastala v glavnem dolomitu. Morfološko je zaprta centrična globel, ki ima na dnu tri večje kotanje. Iz oblike teh kotanj ni mogoče razbrati ali so to tri korozijske vrtače ali pa se tu površinski sedimenti spirajo v podzemlje. Morfologija pobočij Globoke doline ne ustreza morfologiji udornic na Slovenskem krasu, zato je ne moremo opredeliti kot udornico. Tudi materiala, ki naj bi bil odnešen, je preveč, saj je volumen Globoke doline 44 milijonov m3. Čez poteka prelomna cona v smeri SZ-JV, v pobočju so izdanki brezstropih jam. Tu čez naj bi potekal podzemni vodni tok, iz Rakitne mimo Globoke in Konjske doline proti izvirom v Podkamniku. Kako je taka globel nastala, se genetsko ne da pojasniti, zato predstavlja velik izziv za prihodnja preučevanja in raziskovanja. Po definiciji mora kraško polje imeti najmanj pol kilometra široko ravno dno, sklenjen višji obod, ki je lahko ponekod le nekaj metrov visok, večji ali manjši del polja pa je ravnica na naplavini ali debeli prsti. Na naplavni ravnici kraškega polja poteka več geomorfoloških procesov - robna in talna korozija pod naplavino, prva kotanjo širi, druga jo poglablja (Gams, 2003, str. 196). V Krimskem hribovju in na Rakitniški planoti imamo dve kraški polji, ki ju po nastanku ločimo na robno polje in polje v piezometrični ravnini. Robno polje leži na stiku vododržnih in kraških kamnin, na stiku dolomita in apnenca, je pritočno ponorno in periodično poplavljeno (Gams, 2003, str. 198). Na obravnavanem območju je tak primer 1.5 km dolgo in 1 km široko Rakitniško polje, ki je nastalo na dolomitu in nima ostro omejenega oboda. Pobočja oboda polja so razčlenjena z dolci. Dno se v kraško polje dolinasto zajeda in ni ravno na večje razdalje (Gams, 1968, str. 82). Po Lehmanovi delitvi kraških polj sodi Rakitniško polje po obliki in legi med kraška polja visokih platojev z neravnim dnom (Gams, 1968, str. 142). Drug primer pa je miniaturno kraško polje Ponikve, ki je široko 400 metrov in dolgo 600 metrov. Ponikve so polje v piezometrični gladini, saj leže na 290 metrih nadmorske višine, enako kot sosednje Ljubljansko barje. Rakitniško polje in kraško polje Ponikve se med seboj razlikujeta tudi po načinu pretakanja voda. Rakitniško polje je kljub številnim izvirom na robu polja pritočno - ponorniško polje, saj ima površinske pritoke iz vododržnega sveta, ki na kraškem polju poniknejo. Pritoki, ki pri Rakitni pritekajo iz triasnega laporja in skrilavcev, so v triasnih dolomitih izoblikovali kotanjo Rakitniškega polja. Ponikve pa so prelivno ali izvirniško-ponorniško polje, ki ima kraške izvire na eni in ponore na drugi strani. Nepropustne in polpropustne kamnine na dnu polja delujejo kot jez, zato se podzemeljske vode na pritočni strani dvignejo na površje in se površinsko prilijejo čez dno, na drugi strani pa spet poniknejo. Izvirno-ponorniško polje ima dno blizu piezometričnega nivoja, zato se podzemni pretoki v njem dvignejo ali ostanejo na V Krimskem hribovju in na Rakitniški planoti se ob kraških izvirih pojavljajo zatrepne doline. Po slovenski kraški terminologiji so to doline na krasu, ki se na zgornjem koncu, običajno pri izviru, slepo končajo s strmim zaključkom (Slovenska kraška terminologija, 1973, str. 30). Zatrepne doline so med dolinastimi oblikami najkrajše, odprte navzdol ob potoku in zaprte navzgor ob njem, nad kraškim izvirom pa se strmo končajo z zatrepom. V steni nad izvirom se kamenje kruši, zlasti pozimi. S tem se stena odmika, zatrepna dolina daljša. Najhitreje so se zatrepne doline podaljševale v hladnih pleistocenskih dobah, ko je bilo povečano mehanično preparevanje skale. Korozija tekoče vode in biokorozija raztopi odkruške v strugi, saj jih nižje v strugi zatrepne doline ni več. Na dolžino doline vpliva tudi starost, litološke lastnosti, prevotljenost in način pritekanja vode (navpično navzgor ali vodoravno) (Gams, 2003, str. 185). Na obravnavanem območju je več zatrepov, ki so polkrožnih oblik. Dva zatrepa sta ob izvirih pri Strahomerskemu bajerju, južno od naselja Strahomer, na vzhodnem robu obravnavanega območja. Izvira sta kraška in ležita na stiku nepropustnih barjanskih sedimentov s prepustnimi karbonatnimi kamninami Krimskega hribovja Prvi leži južno od bajerja, drugi zahodno od njega. Prvi zatrep je ob izviru širok 5 metrov, visok 15 metrov in dolg 10 metrov. V času kartiranja (05.09.2006) izvir ni imel vode. Izvirske vode tečejo v bajer. Drugi zatrep pa je širši in ima bolj položna pobočja. Ob izviru, ki je zelo vodnat, je širok 10 metrov, visok 5 metrov in dolg 10 metrov. Za razliko od prvega zatrepa nima strmega zaključka nad izvirom. Vode iz izvira tečejo v bajer. Po velikosti so zatrepi različni. Največji zatrep je pri izviru Mrzlica pod Krimom. Ob izviru Mrzlica, ki je zabetoniran, je zgornji del zatrepa prevotljen s številnimi občasnimi izviri. Na dnu 20 metrov globoke kotanje, ki se imenuje Globoka dolina, so tla mokrotna, kar nakazuje, da voda iz izvirov ponikne v tla Globoke doline. 2.4.1.7. Brezstrope jame Brezstropa jama nastane, ko denudacija oziroma ploskovno znižanje površja uniči strop jame in na površju razkrije jamo. Severno od Globoke doline je v Konjskih dolinah razkrita brezstropa jama na nadmorski višini 480 metrov, kjer najdemo sigo v pobočju in na kolovozu. Na največjem primerku sige, ki leži tik ob gozdni cesti, pa so postavili križ z Marijo. Kraški jarek je do nekaj metrov širok in globok premočrten jarek vzdolž močnejših razpok in prelomov, navadno s strmimi ali navpičnimi pobočji. Za manjše kraške jarke se tudi v mednarodni terminologiji uporablja ime bogaz, za večje pa, zlasti v visokogorju, prelomniški jarek (Geografija, 2001, str. 226). Na obravnavanem območju je takih bogazev več. Veliko jih je ob cesti iz Rakitne na Krim ter na kartirnem območju Jezerskega boršta. Tam je bogaz v pobočju Jezerskega boršta dolg več metrov, globok in širok pa 1 meter. Izraz dolek je v geomorfološko literaturo uvedel Gams (Gams, 1968, str. 81), ki je prvi kartiral dolce na Rakitni. Beseda dolec je pomanjševalnica za dol. Po SSKJ dolec pomeni majhno dolino, dolinico. Dolci oziroma dolki so plitve in podolgovate, dolinam podobne reliefne oblike na dolomitu ter so brez stalnega površinskega toka, kar jih razlikuje od grap in dolin. Spadajo med manjše reliefne oblike. Pojavljajo se na položnih in strmih pobočjih, lahko so dolgi ali krajši na strmejših pobočjih, potekajo pa v smeri največje strmine. Običajno se začenjajo nekaj metrov pod slemeni. Nad dolci je ponavadi polkrožna oziroma trikotna denudacijska zajeda. V zgornjem delu se začenjajo s plitvo ulegnino, najprej so ozki, navzdol pa se širijo in poglabljajo. V spodnjem delu se globlji in imajo strmejša pobočja kot v zgornjem delu, to pa zaradi večje intenzivnosti denudacijskih procesov. Dolci so običajno po nekaj metrov globoki, nekateri tudi več kot 10 metrov. V prečnem prerezu so zaokroženi in imajo strma pobočja (30-40º), zato je prehod med dnom in pobočjem izrazit. Dno je uravnano, večkrat kmetijsko obdelano. Dolci so lahko povezani v razvejan sistem. Nastali naj bi kot posledica intenzivnega preparevanja, odnašanja snovi v pleistocenu. Gradivo je polzelo navzdol zaradi zaporednega zmrzovanja in odtaljevanja zgornje plasti kamnine in se spiralo pod površino. Več gradiva kot ga geomorfni procesi odnesejo po pobočju navzdol, hitreje se dolec preoblikuje. Dolce so verjetno oblikovali tudi občasni površinski vodni tokovi, ki so nastali zaradi taljenja snega in ledu (Komac, 2003, str. 46). Na razvoj dolca so vplivali številni dejavniki, med njimi višinska razlika med vrhom slemena in vznožjem, součinkovanje geomorfnih procesov in tektonike ter usmerjenost reliefa. Dolci se pojavljajo na zrnatem dolomitu, na skladovitih dolomitih pa je velik delež dolcev usmerjen vzdolž pretrte kamnine, ob prelomih. V spodnjem delu lahko nekateri dolci prehajajo v grape, če pa v njih ni stalnega površinskega vodnega toka pa obvisijo nad strmejšimi območji. V položnejšem reliefu pa prehajajo v konkavne reliefne oblike kot so vrtače (Komac, 2003, str. 47). Za dolce je značilno, da se v dnu nabira graviklastično in denudacijsko gradivo, kar povzroča mokrotnost in omogoča rast vlagoljubnih rastlin (Komac, 2005, str. 17). Na obravnavanem območju je veliko število dolcev. Na Rakitni se pojavljajo na Španovem vrhu in na Novaški gori, vendar jih je več na slednji. Te sta kartirala tudi Gams in Komac. Na Rakitni so dolci na dolgem pobočju Novaške gore vzporedni z nakloni 5º-7º, 10º, 15-16º in 20º (Komac, 2005, str. 42). Dolci se končajo v ravnini kraškega polja, saj je za njih značilno, da se nahajajo na pobočjih ali robovih planot, pod katerimi je dolina s stalnim vodnim tokom. Usmerjeni so proti požiralnikom, Ponikvam. Manjši izviri so možni v dnu dolcev. So plitvi, kar pomeni manjšo intenzivnost geomorfnih procesov zaradi večje bližine erozijske baze in manj intezivnega spiranja v podzemlje ali pa zato, ker so ti dolci mlajše reliefne oblike (Komac, 2005, str. 34). V dnu dolcev je do nekaj metrov debela preperelina, posledica pobočnih procesov in korozije. Preperelina je ponekod tako debela, da v njej potekajo sekundarni geomorfni procesi, naprimer polzenje. Dno dolca je v prečnem prerezu konkavno in primerno za kmetijsko obdelano (Komac, 2005, str. 35). Suhe doline so posledica razpada površinske rečne mreže (Mihevc, 1998, str. 90). Nastanejo, ko površinske vode prestavijo svoj tok ali pa izginejo v podzemlje (Mihevc, 1990, str. 257). Po nastanku so suhe doline zelo različne. Lahko so odprte v eno ali obe smeri, lahko so zaprte. Suhe doline, ki so trajno suhe, nimajo več ravnega dna, ampak je večkrat vrtačasto (Gams, 2003, str. 190). Pri marsikateri dolinasti obliki ne moremo dokazati rečnega nastanka, tako da ime suha dolina pomeni zgolj to, da je oblika dolinasta in suha (Gams, 1998, str. 64), kar pomeni, da je brez trajnega površinskega vodnega toka (Gams, 2003, str. 190). 2.4.2. Kraške podzemeljske oblike Jame so najznačilnejši kraški pojav. V ožjem smislu je jama prehodna, pretežno horizontalna podzemna votlina, ravno nasprotno od brezna, ki je navpično (Slovenska kraška terminologija, 1973, str. 8). Jame nastajajo s korozijskim razširjanjem razpok v kamnini (Mihevc, 1998, str. 90). Daljše razvejane rove imenujemo jamski sistem (Geografija Slovenije, str. 68). Jama je za človeka prehodna votlina v kraški kamnini. Glede na nastanek ločimo brezstropo, korozijsko, tektonsko, fosilno, obpobočno in podpobočno jamo. Glede na vodne razmere ločimo vodne (izvirne, ponorne) in suhe jame, glede na geološko zgradbo pa lezične in kontaktne (Gams, 2003, str. 511). Nasprotno od jame je brezno navpična ali strma votlina. Tudi brezen je več vrst. Po nastanku poznamo erozijsko, korozijsko, fosilno, tektonsko, udorno in poligenetsko; po obliki lijakasto, zvonasto, špranjasto, vodnjakasto, stopnjasto, itd. (Gams, 2003, str. 509). Jame nastajajo s korozijskim širjenjem razpok v karbonatni kamnini. Razpoke morajo biti dovolj velike in zvezne, da omogočijo vodni pretok (Kranjc, 1990, str. 29). Glede na smer pretakanja podzemne vode in stopnjo zapolnjenosti votlih prostorov ločimo dve hidrološki coni, vadozno in freatično. Vadozna ali neprežeta cona je območje navpičnega pretakanja vode. Padavinska voda prenika navzdol po razpokah v kraški kamnini. Te razpoke so v zgornjem delu drobne, globlje pa večje, zato se v njih voda že lahko zbira v curke. Voda se v vadozni coni prosto pretaka in ne zapolnjuje vseh votlin. Od freatične cone jo loči piezometrični nivo kraške talne vode, ki večkrat zaradi prelomljenosti kamninske osnove ni sklenjen. Vodna gladina precej niha, zato pas med najvišjo in najnižjo piezometrično vodno gladino imenujemo epifreatična cona (Gams, 2003, str. 46). Pod njo je freatična ali prežeta cona, ki je stalno zapolnjena z vodo. V spodnjem delu vadozne in zgornjem delu freatične cone se pretakajo hitri podzemni tokovi, tako tudi vode ponornic, v spodnjem delu freatične cone pa se voda le počasi izmenjuje (Kranjc, 1998, str. 92). Za vadozno cona so značilna brezna, za freatično cono pa vodoravne jame. Če se piezometrični nivo zniža, postanejo nekdaj zalite vodoravne jame suhe, preoblikovati pa jih začnejo razpršeni curki prenikajoče vode (Slabe, 1994, str. 44). Vhod v jamo se širi s krušenjem, z zmrzaljo ali biološkimi vplivi. Jamske prostore pa preoblikujejo podori, zasipavanje in izločanje sige v obliki kapnikov (Geografski atlas Slovenije, 1998, str. 90). Na obravnavanem ozemlju je glede na precejšen globinski potencial v območju Krima malo jam in brezen. Njihova gostota znaša 0.8 jam in brezen na 1 km2 in je blizu povprečja Slovenije, ki znaša približno ena jama na 1 km2. Ker večino ozemlja prekriva gozd, ki je večkrat težje prehoden, je predvsem mnogo brezen še neregistriranih. Spodnja meja za vnos jame v kataster jam je 10 metrov globine ali dolžine. Registrirajo se tudi krajše jame od desetih metrov, vendar samo tiste, ki so za določeno ozemlje pomembne zaradi arheoloških najdb ali drugih posebnosti. Do spomladi leta 2007 je bilo na področju Slovenije registriranih čez 8300 jam, od tega na obravnavanem območju 78. Iz karte je razvidno, da so jame in brezna skoncentrirani v severovzhodnem delu Krimskega hribovja v okolici Planince, v liasnih jurskih skladih. Velika gostota jam in brezen je tudi v jurskih apnencih v okolici Srebotnika na zahodnem delu obravnavanega območja. V glavnem dolomitu so jame manj pogoste, 5 jih je v pobočju Krimščka in Novaške gore ter nekaj v vzhodnem delu južno od Gornjega Iga. Kljub majhnosti so jame zanimive. Pri Gornjem Igu se odpirata jami Mala in Velika Pasica, ki sta me seboj oddaljeni le 80 metrov. Vhod Velike Pasice se nahaja v 12 metrov globoki in strmi podorni vrtači. Vhod je visok le 1 meter in so ga zagradili, da bi preprečili lomljenje kapnikov in lov na jamske hrošče. Vhod Male Pasice pa se nahaja v vrtači, ki je zaraščena z grmovjem. Profil rova nam pokaže, da je Mala Pasica, ki je vodoravna jama s 7 metrskim breznom verjetno ostanek vodnega toka, ki je nekoč tu tekel. Nad Gorenjo Brezovico je Krimska jama, v kateri so našli človeška okostja iz časa 2. svetovne vojne. Zanimive so tudi kraške jame Vihrovica, Jama pod ta visoko škalo in Golobja jama v bližini Rakitne v pobočju Krimščka za Novaško goro. Pobočje Krimščka je v okolici vhodov v jame posut z ogromnimi skalnimi bloki. Jame so zasigane, vendar nekatere osiromašene, saj so kapniki polomljeni in ukradeni (Kataster jam JZS). V Sloveniji je več kot 30 jam z imenom Ledenica, Ledenik ali Ledena jama (Gams, 2003, str. 102). V Krimskem hribovju in na Rakitniški planoti imamo v okolici Planince dve taki jami, obe v severnem delu Krimskega hribovja. Ledena jama in Ledenica ležita v jurskih apnencih, domačini pa so povedali, da so iz obeh nekoč nosili led in si z njim hladili živila. Ledenica pod Planinco leži v dnu kotanje na nadmorski višini 582 metrov, gre za lijakasto udornico pod vasjo Planinca. V poševnem rovu vhodnega brezna, z naklonom okoli 30°, je nagrmadenega veliko podornega kamenja, debel in listja, na dnu dvorane pa je podorno skalovje. Vmes, ravno na prehodu iz poševnega rova v dvorano, nastaja led v obliki ledenih kapnikov in ledene obloge tal. Pozimi priteka hladni zrak skozi vhod, spomladi in poleti pa skozi skalne razpoke. Danes se led v ledenici ohrani samo v nadpovprečno mrzlih zimah (Gams, 2003, str. 152). Krimsko hribovje in Rakitniška planota sta v večini sestavljena iz mezozojskih dolomitov in apnencev, zato se velik del ozemlja odvodnjava podzemno. Površinska rečna mreža je na Rakitniški planoti in Krimskem hribovju skromna. Hidrografsko to območje pripada porečju Ljubljanice, čeprav je zaradi kraškega sveta razvodnico težko določiti. Po Rakitniškem polju tečejo potok Rakitniščica in manjša potoka Na grabnu in Na logu, na kraškem polju Ponikve potok Ponikve, po kotanji Jezero pa Mlinski potok, ki se izliva v Podpeško jezero. Večji površinski vodotoki se pojavljajo na obrobju obravnavanega območja. Gre za manj prepusten svet, kjer so se reke in potoki kljub ugrezanju Ljubljanskega barja obdržali na površju. Reka Iška se je na vzhodu obravnavanega območja vrezala globoko in izdolbla Iški vintgar, njen pritok Zala je na jugovzhodnem in južnem delu obravnavanega območja izdolbla globoko izvirno dolino v triasnem dolomitu, na skrajnem jugozahodu pa se je pritok Borovniščice, Prušnica obdržala na površju zaradi zaplate triasnih glinavcev in peščenjakov. Vzhodno mejo obravnavanega območja določa reka Iška, ki izvira na robu Bloške planote. Pri Vrbici, od sotočja z Zalo, je izdolbla ozko in globoko sotesko Iški vintgar. Nastal je z naglo globinsko erozijo Iške, ki se je zaradi znižanja erozijske baze vrezala globoko v odporne kamnine. Zaradi dolomita so pobočja Iškega vintgarja zaobljena in gladka, predvsem pa zelo strma, mestoma s previsnimi stenami. Od sotočja z Zalo do doma v Iškem vintgarju se razkrijejo skalni osamelci, okna in slapovi. V tem delu je nekaj izvirov, večji pritok na levem bregu pa je potok Krvavice. V spodnjem toku, ko reka izstopa iz ozke doline na Barje, je Iška pri Iški vasi nasula vršaj. Poleti večkrat ponikne v lastni nasutini. Iška je imela leta 1982 pretok pri domu v Iškem vintgarju 905 l/s, pri Iški vasi 844 l/s, kar pomeni, da je poniknilo 61 l/s vode Iške. V času suše leta 1983 je Iška imela pri domu v Iškem vintgarju pretok 230 l/s, pri Iški vasi 162 l/s, poniknilo je 68 l/s vode Iške (Študija…, 2005, str.10). Domačini zato Iško imenujejo Suha Iška ali pa kar Prod. Pri Črni vasi se izlije v Ljubljanico. Reka Zala, levi pritok Iške, teče po skrajnem južnem robu obravnavanega območja. Ima zelo razčlenjeno povirje, glavni izvir pa je pod Ojstrim hribom (950 m). Vrezala se je globoko, saj je nadmorska višina v Vrbici pri sotočju z Iško 422 metrov. Južno od Rakitne, pred izlivom v Iško, dobi tri pomembnejše pritoke Tracah, Rakiški graben in Podresnik, ki so jih leta 1978 raziskovali za potrebe zajetja pitne vode za Rakitno (Hidrološke raziskave…, 1978, str. 7). Danes se Rakitna oskrbuje iz zajetja Podresnik, ki je na nadmorski višini 760 metrov. Prušnica, pritok Borovniščice, se je v predelu Strmec podobno kot Iška in Zala vrezala globoko. Prušnica od izvira do sotočja z Borovniščico premaga 250 metrov višine. Skupaj sta pri Borovnici nasuli borovniški vršaj. Pobočja so strma, skalnata predvsem proti Novaški gori in Krimščku ter razrezana s hudourniškimi grapami. Prušnica na poti proti Borovniščici dobi veliko pritokov, ki so nestalni: Lopata, Rovščica, največji pa je Šumnik, ki izvira izpod Krimščka (940 m) pri Novaški gori. Na območju Strmeca je gibanje za prebivalce omejeno, saj ima Slovenska vojska tu bazo. Na obravnavanem območju imamo štiri jezera, od tega eno presihajoče. Za vsa jezera velja, da imajo po več imen. Rakiško umetno jezero leži ob razloženem naselju Rakitna in je nastalo leta 1963. Prej je bil ta del precej močvirnat, potok pa je večkrat poplavljal okoliške travnike, zato so ga zajezili za potrebe mlinov in žag. Globoko je 3 metre, površina pa znaša 4.500 m2 (Firbas, 2001, str. 253). Pomen jezera je predvsem turističen, saj poleti omogoča kopanje in ribolov, pozimi pa drsanje. Okoli jezera je nastalo počitniško naselje vikend hišic Jezero. Zaradi korozije ima jezerska voda zmerno močno trdoto. Meritve septembra 1965 so pokazale, da je imel odtok iz jezera skupno trdoto 10,6 ºN, karbonatno 10,4 ºN, kalcijevo 5,5 ºN in magnezijevo 5,1 ºN (Gams, 1968, str. 81-83). Strahomerski ribnik leži na nadmorski višini 315 metrov, severovzhodno od Krima, blizu naselja Strahomer. Namenjen je ribogojništvu in nadzorovanemu ribolovu. Ribnik je dolg 200 metrov, širok 140 metrov in globok 1,6 metra. Njegova površina znaša 20.000 m2 (Firbas, 2001, str. 285). Ob njem sta dva kraška izvira, ki sta izoblikovala zatrep. Podpeško jezero leži pri naselju Jezero na robu Ljubljanskega barja na nadmorski višini 290 metrov. Vanj se izliva površinski potok, ki zbira izvire na robu močvirne ravnine v dnu uvale. Jezerska gladina je nekaj decimetrov višja od tekočih voda v bližnjem robu Barja. Jezero je okrogle oblike, s površino 12.000 m2, dolžino 135 metrov in širino 120 metrov. Jezero je globoko 16 metrov, vendar je na sredini jezera več ozkih podvodnih brezen, ki se na globini 50 metrov združijo v dve dvorani. Poleti se voda segreje do 20º C, zato je jezero primerno za kopanje. Leta 1988 je bilo zavarovano kot naravni spomenik (Firbas, 2001, str. 232). Brezoviško jezero je presihajoče jezero, ki nastane na kraškem polju Ponikve na nadmorski višini 365 metrov, pod gručastim naseljem Dolenja Brezovica. Globoko je le en meter, njegova površina pa meri 4.000 m2. Obstoj in obseg jezera sta odvisna zgolj od količine padavin. Najpogosteje se voda na kraškem polju zadržuje spomladi in pozno jeseni, vendar je takrat plitvejše (Firbas, 2001, str. 92). Kraški izvir je vsak naravni iztok vod na površje (Geografija, 2001, str. 225). Glede na lego ločimo kontaktni kraški izvir, ki leži na stiku za vodo prepustnih ter neprepustnih kamnin in kraški izvir v nivoju piezometra. Piezometrični nivo ali gladina kraške vode je raven, do katere se predvsem vodoravno in prosto pretaka kraška voda proti izvirom ali pa se zadržuje v slepih kanalih. Piezometrični nivo je ploskev, do katere v kraškem podzemlju sega vodna gladina po sistemu veznih posod in se spreminja skladno s spremembami vodostaja (Geografija, 2001, str. 376). Na območju Krimskega hribovja in Rakitniške planote se največkrat pojavljajo kontaktni kraški izviri. Na Rakitniškem polju so površinske vode in izviri na jugovzhodnem obrobju vezani na manj propusten, peščen in slabo plastovit dolomit, na zahodnem obrobju pa na nepropustne kamnine spodnje in srednje triade. Izvirov je več kot 20, vendar niso stalni. V okolici Gornjega Iga imamo dva izvira, Močile in Studor, južno od Gornjega Iga je velik izvir Mrzlica, nad Iškim vintgarjem pa izviri Krvavice in Šumnika, nad Brezovico pri Borovnici pa izvir Izberja in Šumnika. Zanimiva je tudi globel Vodičnica, ki leži zahodno od Planince v liasnih skladih oolitnega in temnosivega apnenca ter sivega bitumoznega zrnatega dolomita. Globoka je 30 metrov, porasla z gozdom, v njej pa se na dnu na nadmorski višini 440 metrov nahaja izvir Vodičnica. V severnem delu Krimskega hribovja in Rakitniške planote se pojavljajo izviri v nivoju piezometra. Taki so izviri na kraškem polju Ponikve in v kotanji Jezero. Posebnost je estavela v Jezerskem borštu severno od Planince, ki je v nivoju piezometra, saj leži na isti nadmorski višini kot sosednje Barje. Na njeno delovanje vpliva nihanje piezometrične gladine. Estavela je kraški vodni objekt, ki ob naraščanju vode deluje kot bruhalnik, ob upadanju pa kot požiralnik (Geografija, 2001, str. 92). Ker so vodni tokovi v kraškem svetu redkost, so za naselja v Krimskem hribovju in na Rakitniški planoti izrednega pomena izviri, ki so jih posamezne kmetije zajele za pitno vodo. Na Rakitni je bil izvir pod Kucljem zajet za polovico Rakitne, danes pa se z njim oskrbuje le bližnja kmetija. Na Gornjem Igu je zajet izvir Močile. Kraški izviri na obrobju Krimskega hribovja in Rakitniške planote, ki ležijo na stiku vodoprepustnih karbonatnih kamnin Krimskega hribovja in nepropustnih sedimentov Ljubljanskega barja in kraški izviri na območju Barja pa bodo opisani v naslednjih poglavjih. Požiralnik, ponikva oziroma ponor je lijakasta odprtina v tleh zakraselega območja, kjer površinsko tekoča voda izginja v podzemlje. Požiralniki so pogosti na najnižji odtočni strani kraških polj (Geografija, 2001, str. 422). Najvišje ležeči ponori Krimskega hribovja in Rakitniške planote se nahajajo na Rakitniškem polju v predelu Ponikev, kjer je bolj propusten plastovit dolomit zgornjetriadne starosti. Tu vode ponikajo v številnih požiralnikih in podzemeljsko odtekajo proti barjanski kotlini. Na Gornjem Igu požiralniki požirajo vodo iz dveh kraških izvirov, ki podzemno odteka proti Barju. Vodonosniki barja in kraški izviri na obrobju Barja se napajajo z vodo iz Krimskega hribovja in Rakitniške planote. Podzemno povezavo vode z Rakitne proti Barju so dokazali z barvanjem. Težje pa je določiti, v kateri smeri se pretakajo vode z Gornjega Iga in okolice Krima, saj barvanje ni bilo izvedeno. Z barvanji so ugotovili, da podzemeljski odtok z Rakitne poteka vzdolž razpokanih con ob sistemu vrtač od Genečega dola, mimo Gorenje in Dolenje Brezovice do izvirov na kraškem polju Ponikve, kjer kratek čas vode tečejo površinsko, nato pa ponovno poniknejo v številnih požiralnikih, od tam pa tečejo podzemno naprej proti Barju, v izvir Zotlarjev studenec in Strojarček. Vzporedno pa z Rakitne poteka še en podzemni odtok, in sicer od Zastene in Globoke doline do Konjske doline proti izvirom v Podkamniku (izvir Malnarjev graben). Prvo barvanje Rakitniščice naj bi leta 1941 opravil ing. Kunc. Barva naj bi se v štirih dneh pojavila v Ponikvah in kasneje v izvirih med Podpečjo in Preserjem. Ponovno barvanje z uraninom je bilo izvedeno novembra 1986, na zadnjem delujočem požiralniku. Barva se je pojavila v Ponikvah takoj naslednji dan, v bruhalniku Pod štango in v izviru pod Ponikvarjem. V zajetju Stojarček se je barva pojavila čez tri dni, v Zotlarjevem studencu pa čez pet dni. S tem so potrdili vsa prejšna barvanja (Novak, Rogelj, 1987, str 17-21). Voda z območja Rakitne odteka le v smeri Podpeč, Podkamnik, saj je vzhodno od Ponikev močno milonitizirana cona, ki preprečuje odtekanje vode v smeri proti Jezeru in Virju. Odtok v porečje Borovniščice (izvir Ilovica in Šumnik) tudi ni verjeten, saj ob zahodnem robu Rakitniškega polja poteka pas manj prepustnih kamnin. Z barvanjem so dokazali, da je odtok s kraškega polja Ponikve zaradi majhnega strmca otežkočen, saj se je barva v Zotlerjevem studencu pojavila dva dni kasneje kot v bližnjem Strojarčku (Novak, Rogelj, 1987, str 17-21). Znano je, da vode iz Krimskega hribovja in Rakitniške planote napajajo kompleksen vodonosni sistem Ljubljanska barja, zato se bom v nadaljevanju posvetila tudi tej temi, pa čeprav se Ljubljansko barje nahaja izven obravnavanega območja, vendar je z zaledjem močno povezano. Že najmanjše onesnaženje vode v Krimskem hribovju in na Rakitniški planoti lahko ogrozi zaloge pitne vode za prebivalce Ljubljane in okolice, ki jih nosijo vodonosniki Ljubljanskega barja. Ljubljansko barje je kvartarna tektonska udorina, v katero so reke in potoki naplavljali različne materiale. Ko je bil hidravlični gradient velik in iztok mogoč, so se odlagali prod, pesek in grušč. Ko pa je bil iztok oviran, je nastalo jezero, odlagala sta se glina in melj (Študija…, 2005, str.15). Hidrogeološke raziskave so pokazale, da na Ljubljanskem barju obstajata dva ločena vodonosnika, holocenski in pleistocenski vodonosnik. Vendar pa se v zadnjem desetletju pojavlja nov konceptualni model Ljubljanskega barja, ki na osnovi meritev določa tri vodonosnike Ljubljanskega barja: holocenski prodni vodonosnik v holocenskem prodnem zasipu, do globine 20 metrov, s prosto gladino podtalnice (v vršaju Iške in Borovniščice); zgornji pleistocenski vodonosnik v zgornjem pleistocenskem prodnem zasipu do globine 50 metrov, z arteškim nivojem podtalnice, spodnji pleistocenski vodonosnik v spodnje pleistocenskem prodnem zasipu, ki sega od 60 metrov do kamninske podlage in ima subarteški nivo podtalnice. Trije vodonosniki Ljubljanskega barja so med seboj ločeni s slabše prepustnimi ali neprepustnimi plastmi peščene in meljne gline (Študija…, 2005, str. 6). Tok podzemne vode je v posameznih horizontih pod različnimi pritiski in med seboj hidravlično povezan le v stičnih conah (Študija…, 2005, str. 4). Napajalno zaledje Ljubljanskega barja je Krimsko hribovje, zgrajeno iz triasnih in jurskih dolomitov in apnencev. Dotoke iz karbonatnega zaledja Krimskega hribovja lahko razdelimo na dva dela. Prvi je hiter površinski odtok, ki z infiltracijo napaja holocenski prodni vodonosnik. Drugi del pa predstavlja podzemno dreniranje zalednih karbonatnih vodonosnikov razpoklinske in kraške poroznosti v vodonosnike medzrnske poroznosti, v vodonosnik Barja. Tako se del padavin infiltrira in skozi razpoke, prelome napaja spodnji pleistocenski vodonosnik, del pa se jih pojavi v kraških izvirih na stiku oziroma na južnem robu Ljubljanskega barja. Spodnji pleistocenski vodonosnik gradi droben in srednji prod z meljem in peskom, ponekod s primesmi gline in tanjše plasti rjave gline, zato je glede na prepustnost notranje nehomogen (Študija…, 2005, str. 4). Ujet je v kotanjo Ljubljanskega barja, na vzhodni strani pa ga omejuje ob prelomu dvignjena skoraj nepropustna podlaga permokarbonskih skrilavcev in peščenjakov. Zato ima kontakt le skozi karbonatno podlago, kar pomeni, da se obnavlja večinoma z vodo kraško razpoklinskega vodonosnika Krimskega hribovja. Njegova izdatnost je dobra, kvaliteta podtalnice je zelo dobra. Prazni se skozi izvir Iščice. Zgornji pleistocenski prodni vodonosnik je nehomogen, saj je manj prevoden, kjer se pojavljajo glinasto - meljaste plasti. Napaja se iz padavin, saj hidravlična bariera na južnem robu Barja preprečuje povezavo zgornjega pleistocenskega vodonosnika s karbonatnim zaledjem. Tudi med zgornjim in spodnjim pleistocenskim vodonosnikom se pojavlja plast gline, ki ju ločuje (Študija…, 2005, str. 6). Reke Borovniščica, Iška in Želimeljščica so na Barje nasule prodne vršaje. Holocenski prodni vodonosnik je 10-100 krat bolj prevoden kot zgornji pleistocenski vodonosnik. Med obema vodonosnikoma se nahajajo zaglinjeni peščeno meljasti jezerski sedimenti in plast gline, ki omejujejo povezavo med njima. Holocenski prodni vodonosnik se napaja z infiltracijo padavin in z vodo iz rek, na primeru Iškega vršaja tako 60 % vodonosnika napaja reka Iška, 40 % pa prispevajo padavine. Iška napaja holocenski prodni vodonosnik v velikosti 130 l/s, v sušnem obdobju pa reka ponikne v prod pri Mali vasi vse do Strahomerja. Podzemna voda pride na dan v oknih, ki se pojavljajo na Barju in v izvirih na stiku holocenskega proda z barjanskimi sedimenti. Zaradi pomanjkanja podatkov, ki bi potrdili dotoke v karbonatno podlago, ne moramo zagotovo potrditi tega konceptualnega modela Ljubljanskega barja. Potrebne bodo mnoge raziskave in barvanja, ki pa so v primeru kraškega vodonosnika vedno vprašljiva zaradi njegove ranljivosti in finančnih omejitev. Ni še razjasnjeno napajanje izvirov na obrobju Barja in zgornjega pleistocenskega vodonosnika (Bračič-Železnik, 2007). Izvire na območju Barja lahko razdelimo v tri skupine: Kontaktni kraški izviri, ki se pojavljajo na stiku karbonatnih kamnin Krimskega hribovja in jezerskih sedimentov Ljubljanskega barja; Barjanska okna, ki se nahajajo v polžarici in so nastala zaradi vodnega pritiska v vodonosnih plasteh pod njo; Izviri na kontaktu prodnega Iškega vršaja in neprepustnih jezerskih sedimentov (Bračič-Železnik, Prestor, 2002, str. 321). Meteorna voda zaradi dobre prepustnosti kamnin v Krimskem hribovju hitro ponikne v podzemlje. V okviru hidrogeološke karte Slovenije je bilo za obravnavano območje Krimskega hribovja, ki presega 60 km2 izračunana infiltracija padavin po Kennesy-vi metodi, in sicer v višini 800 mm, kar pomeni, da letno z obravnavanega območja podzemno odteče povprečno 1500 l/s vode (Študija…, 2005, str.19). Drenira se v številne izvire na obrobju Barja. Največji so kraški izviri pri Podpeči, kamor pritekajo vode iz Podpeškega jezera. Podrobneje sem jih opisala v poglavju 4.3. Zahodno od Podpeči, kjer prevladujejo apnenci, je izvirov več, a njihova izdatnost v odvisnosti od padavin močno niha (Študija…, 2005, str.19). Posebnost je kraški bruhalnik iz barjanske črnice na robu Ljubljanskega barja v Podkamniku. Voda prebije obrobno naplavino in priteče na površje iz ugreznjenega podtalnega krasa, čeprav so blizu poglobili nižji odvodni jarek (Gams, 2003, str. 365). V Podkamniku sta še dva kontaktna kraška izvira, najbolj vodnat je Malnarjev studenec. Sem priteka voda iz Rakitniškega polja in kraškega polja Ponikve. Vzhodno od Podpeči so vodnati izviri Virje, med Podkrajem in Strahomerjem pa so izviri manjši in presahnejo, saj je tu dolomitni vodonosnik v stiku z vršajem Iške in voda podzemno odteka v peščeno-prodne naplavine. Kompakten zgornjetriasni dolomit, ki gradi pobočja med Podkrajem in Strahomerjem, predstavlja oviro podzemni vodi iz območja Krima, zato se ta usmeri v Virje in ne v izvire med Podkrajem in Strahomerjem (Študija…, 2005, str. 9). V Podkraju pod cerkvijo je izvir Šentjanž (292 m) z minimalno izdatnostjo 4 l/s in maksimalno 30 l/s, izdatnost izvira pa je odvisna od količine padavin (Študija…, 2005, str. 5). Južno od Strahomera so na stiku barjanskih sedimentov in triasnega dolomita številni izviri. Izvir Češnjice leži na nadmorski višini 320 metrov in ima minimalno izdatnost 2 l/s, maksimalno pa več kot 10 l/s (Študija…, 2005, str. 5). Na skrajnem zahodnem in vzhodnem delu obravnavanega območja imamo dva vršaja, Borovniškega in Iškega, ki vsebujeta pomembne zaloge pitne vode. Borovniščica je s pritokom Prušnico na izteku na Barje nasula borovniški vršaj, ki sega proti severu mimo naselja Breg in se nato nadaljuje severovzhodno v smeri proti Podpeči. Holocenski prodni vodonosnik je v stiku z vodonosnikom Krimskega hribovja, kar pomeni, da se vodonosnik borovniškega vršaja obnavlja z vodo iz dolomita in apnenca na vzhodnem delu vršaja. Voda je bakteriološko neoporečna, vsebuje pa za vodooskrbo prevelike vsebnosti železa. Do tri metre debela plast rdeče rjavega melja ločuje holocenski vodonosnik od pleistocenskega vodonosnika. Zgornji pleistocenski vodonosnik sega do globine 52 metrov in je slabo prepusten, spodnji pa sega do globine 69 metrov in se napaja samo z vodo kraškega vodonosnika na vzhodu in razpoklinskega vodonosnika kamninske podlage v dolomitu. Vodo črpajo za vodovodna sistema Vrhnike in Borovnice (Mencelj, 1988-1989, str. 539-540). Iška je med Iško vasjo, Strahomerjem, Tomišljem, Brestom, Iško loko in Igom nanesla prodni vršaj, ki severno od Bresta tone pod sedimente Barja. V vodarni Brest, ki obratuje od leta 1985, so zajeli vodo za ljubljanski vodovod. Voda je kemično in bakteriološko neoporečna. Piezometrična gladina vode holocenskega vodonosnika pri vodarni Brest je na nadmorski višini 292 do 297 metrov, v vodnjaku vršaja Borovniščice pa nadmorski višini 290 do 291 metrov. Iz vodnjakov na borovniškem vršaju načrpajo 70 l/s vode, na vršaju Iške pa 100 l/s vode (Mencej, 1988-1989, str. 547), po novejših podatkih pa ocenjujejo, da bi se iz spodnjega pleistocenskega vodonosnika Ljubljanskega barja lahko črpalo do 500 l/s vode (Študija…, 2005, str. 7). Prebivalci Podpeči in Jezera se oskrbujejo z vodo iz črpališča Virje. Prej so se oskrbovali z vodo iz izvira Strojarček, čigar voda pa je bila zaradi onesnaževanja Rakitne oporečna. Tako so poiskali novo zajetje v Virju, kamor vode iz Rakitne podzemeljsko ne pritekajo. V Virje skozi plasti zakraselega apnenca priteka podzemna voda iz širšega območja Gornjega Iga in Krimskega hribovja (Študija…, 2005, str. 9). Na obravnavanem območju je le ena meteorološka postaja, in sicer na Rakitni. Leži na nadmorski višini 787 metrov in je meteorološka postaja višjega reda. Vendar pa za kraje, ki ležijo na obrobju Barja, ta meteorološka postaja ni reprezentativna. Zato sem uporabila še podatke za meteorološki postaji Vrhnika in Lipe, ki ležita na Ljubljanskem barju in sta najbližje obravnavanem območju. Klimatski podatki Hidrometeorološkega zavoda Slovenije so za obdobje med leti 1961 in1990. Visoka nadmorska višina ozemlja vpliva na podnebne razmere, saj se z nadmorsko višino viša tudi količina padavin. Tako je letna količina padavin za obdobje 1961-1990 v Lipah, ki ležijo na nadmorski višini 290 metrov, le 1374 mm. Na Vrhniki, ki leži na nadmorski višini 310 metrov, letna količina padavin znaša 1601 mm, na Rakitni pa 1718 mm. Za primer lahko vzamemo tudi sosednjo Pokojiško planoto, ki je nižja kot Rakitniška planota in ima letno do 100 mm padavin manj. Na količino padavin vpliva tudi oddaljenost od morja. V primerjavi z dinarskimi planotami, ki so bližje morja, je na Rakitniški planoti namočenost manjša kot jo imajo planote, ki so bolj izpostavljene zahodnim in jugozahodnim vetrovom. Padavinski višek je pri vseh treh meteoroloških postajah pozno jeseni (november), sekundarni pa poleti (junij). V tridesetletnem obdobju je v povprečju snežilo 47 dni na leto, sneg pa se je obdržal 91 dni. Najvišja snežna odeja na Rakitni je bila izmerjena leta 1976, in sicer 126 cm snega (Slovenija: pokrajine in ljudje, 1999, str. 396). Med tremi postajami so temperaturne razlike opazne. Ker leži Rakitna na višji nadmorski višini in v kotanji, ima nižjo povprečno temperaturo kot ostali dve postaji. Povprečna letna temperatura na Rakitni znaša 6,8 ºC, povprečna januarska –2,6 ºC, povprečna junijska pa 16,2 ºC. Na Vrhniki, ki leži nižje, so temperature višje. Povprečna letna temperatura na Vrhniki znaša 9,3 ºC, povprečna januarska –1,2 ºC, povprečna junijska pa 19,3 ºC. Tudi med Vrhniko in Lipami so razlike. V osrednjem delu Barja je hladneje kot na obrobju, zato so temperature v Lipah nižje kot na Vrhniki, pozimi za 0,4 ºC, poleti pa za 0,6 - 0,9 ºC. Tako je povprečna letna temperatura v Lipah 8,8 ºC, povprečna januarska –1.6 ºC, povprečna junijska pa 16,4 ºC. Število dni z meglo se med postajami razlikuje. Krimsko hribovje ima manj meglenih dni, kot kaže meteorološka postaja Rakitna. Ker stoji postaja na dnu kotanje, ima Rakitna letno kar 91 meglenih dni. To število je za višje Krimsko hribovje zagotovo manjše. Veliko meglenih dni na leto beležijo tudi kraji, ki ležijo na obrobju Barja. Meteorološka postaja Vrhnika je zabeležila 150 meglenih dni letno, v Lipah pa kar 200. Med vetrovi na Rakitni prevladuje jugovzhodnik (jugo), nato vzhodnik in severovzhodnik, brezvetrja je samo 4.2 %. Na klimatske značilnosti Rakitne izrazito vpliva lega v kotanji kraškega polja. Kar pomeni, da ima izrazit temperaturni obrat, zlasti pozimi v mirnih in jasnih nočeh. Zato so nočni minimumi na dnu dolin nižji kot drugod, ponoči je ozračje vlažnejše, pogostejše so zmrzali, slana pa preprečuje gojenje za mraz občutljivih kultur, kot so marelice, breskve, češnje in oreh. Bioklimatske razmere so za kmetijstvo manj primerne, saj Rakitna, s povprečno 137 hladnimi dnevi v letu, ko je temperatura 0 ºC ali manj, sodi med mrazišča. V Krimskem hribovju in na Rakitniški planoti med kraškimi obliki prevladujejo vrtače. Zato omenimo, da so kotanje jezera hladnega zraka. Na dnu 20-30 m globoke vrtače naj bi bila temperatura nižja za 2.1 °C kot v okolici (Gams, 2003, str. 182). Plitve kotanje imajo močnejšo temperaturni inverzijo kot globoke in ozke (Gams, 2003, str. 183). Zelo pomemben dejavnik inverzije je vegetacija. Ponoči so najhladnejše travniške vrtače. V gozdu je inverzija bistveno manjša ali pa je ni (Gams, 2003, str. 184). Krimsko hribovje in Rakitniška planota imata po Ogrinu zmernocelinsko podnebje, podtip zmernocelinskega podnebja zahodne in južne Slovenije. Ogrin je uporabil naslednje kriterije: temperatura najhladnejšega in najtoplejšega meseca, oktobrske in aprilske temperature, letna količina padavin in padavinski režim. Ker pa je Krimsko hribovje izpostavljeno in ima višje nadmorske višine, prihaja do mešanja gorskega in morskega zraka. Lahko rečemo, da imata Krimsko hribovje in Rakitniška planota podnebje nižjega gorskega sveta zahodne Slovenije (Geografski atlas Slovenije, 1998, str.110). Ravno zaradi mešanje morskih in gorskih vplivov, ima Rakitniška planota odlično klimo, kar je izkoristila v turistične in zdravstvene namene. Več o tem pri poglavju o turizmu. Padavine in temperature odločilno vplivajo tudi na kmetijstvo. Vegetacijska doba nad 5 (temperaturni prag za gozd) traja 208 dni od konca aprila do začetka oktobra. V nižje ležečih predelih obravnavanega območja se vegetacijska doba gozda začne že sredi aprila. Vegetacijska doba nad 10 (temperaturni prag za travo) je dolga 143 dni in traja od začetka maja do konca septembra. Na Rakitniški planoti se košnja in žetev pričneta 18 dni kasneje kot v Borovniški dolini (Jeremič, 1975, str. 15). Na Rakitniški planoti je tako kmetijstvo omejeno, kar se posledično kaže v nizkem hektarskem donosu. Zaradi dokaj homogene kamninske osnove večji del Krimskega hribovja in Rakitniške planote pokrivajo pokarbonatne prsti in rendzine, ki so značilne za kraške ravnike in planote ter podolja južne Slovenije. Razvile so se na trdih karbonatnih kamninah, na triadnih in jurskih apnencih ter dolomitih. Ker so apnenci in dolomiti različno globoko prepereli, se na zelo kratke razdalje spreminja globina prsti ter druge lastnosti. Kjer so prsti dovolj globoke, največkrat na dnu vrtač in na položnih pobočjih kraških polj, jih je človek obdelal za njive in pašnike. Kjer pa so prsti plitve, raste bukov ali jelovo-bukov gozd. Južno od Borovnice, ob reki Zali in Iški se na mehkih karbonatnih kamninah pojavljajo bolj rodovitne evtrične rjave prsti, a so na pobočjih zaraščene z gozdom. Gozd na tem območju porašča tudi slabše rodovitne plitve rendzine. Na obrobju obravnavanega območja se pojavljajo šotne in šotno-mineralne prsti, ki so značilne za Ljubljansko barje. Na aluvialnih glinasto-peščenih naplavinah so se razvile mokrotnejše oglejene prsti, ki so primerne za travnike in pašnike. V okolici naselij, ki ležijo na Iškem vršaju, so se na karbonatnem pesku in produ razvile rendzine in evtrične rjave prsti. Tu so ugodne možnosti za kmetijstvo, saj gre za ravno površje in rodovitne prsti (Geografski atlas Slovenije, 1998, str. 114). Bolj podroben opis pedoloških značilnosti Rakitne povzemam po diplomskem delu Geografija Rakitne Anke Lango. Na jugozahodnem delu Rakitne, na območju Novaške gore gre sprano rjavo pokarbonatno prst in sprsteninasto rendzino na dolomitu. Podobna prst je tudi na severovzhodnem obrobju z Županovim vrhom. Novaki in Žotov grič imata rjavo pokarbonatno prst in koluvialno rjavo pokarbonatno prst. V osrednjem delu Rakitniškega polja, od Ponikev do Podgore je evtričen mineralni hipoglej, ki ga dopolnjujeta evtričen mineralni amfiglej ter globoka šotna prst prehodnega barja. Na vzhodnem robu polja se od Ponikev do Nakličevega konca nahaja pas tipične evtrične rjave prsti s kolovialno evtrično rjavo prstjo, ki je značilna za mehke karbonatne kamnine kot je lapornat apnenec. Nadaljuje se vse do doline Zale. Na območju Krimščka in Smrekovca se sprsteninasta rendzina izmenjuje s prhninasto rendzino (Lango, 2002, str. 23-24) Prsti, na katere poleg kamninske osnove vplivajo še drugi dejavniki, na Krimskem hribovju in Rakitiški planoti v veliki meri določajo rabo tal. Raba tal najbolj zaznamuje pokrajino. Ugotavlja se glede na zastopanost naslednjih zemljiških kategorij: nerodovitno, gozdovi, pašniki, travniki, sadovnjaki, vinogradi ter njive in vrtovi. Na Rakitniški planoti in Krimskem hribovju največji delež, okoli 85 %, predstavlja gozd. Ta se z zaraščanjem pašnikov in njiv še povečuje, zato se kaže izrazito ogozdovanje na celotnem območju Krimskega hribovja in Rakitniške planote. Delež nerodovitnega sveta je na obravnavanem območju zaradi majhnega števila naselij majhen, poveča pa se proti obrobju obravnavanega območja, kjer je število naselij zaradi nižje nadmorske višine in manjših naklonov večje. V zadnjem času se zelo počasi povečuje površina nerodovitnega sveta na račun urbanizacije, saj je to območje postalo atraktivno za bivanje in turizem. Delež njiv je zaradi slabših pogojev za kmetovanje najmanjši, pojavljajo se na obrobju kraških polj in v okolici naselij. Velik ostaja delež travnikov, saj veliko kmetov še vedno kosi travo za živino. Kmetije so danes usmerjene predvsem v mesno govedorejo. Delež pašnikov se zmanjšuje. Pomanjkanje aktivnega kmečkega prebivalstva je privedlo do opuščanje pašnikov, ki se zaraščajo z grmičevjem in gozdom. Pašniki so ostali le na večjih ravninah kot je Rakitniško polje, Ograde in Jezero. Poleg naklona površja na rabo tal vpliva tudi kamninska podlaga. V Krimskem hribovju in na Rakitniški planoti prevladuje glavni dolomit noriške in retske strarosti in jurski apnenec. Razlike se odražajo tako v rastju, kot tudi v rabi tal. Na dolomitu so poleg gozda pogosti travniki, na apnencu pa gozd prevladuje, če pa je debelina prsti večja, imamo tudi njive. Razlike v rabi tal so vidne tudi pri različnih naklonih. Na dnu kotanj so zaradi vlažnih tal, občasnih poplav in pojava megle pogosti travniki. Tak primer je Rakitniško polje, kraško polje Ponikve in kotanja Jezero. Na obrobju kotanj je bolj sušno, prsti so rodovitnejše, nakloni so manjši, zato so tu boljši travniki in njive primerno je poselitev. Tako je na obrobju Rakitniškega polja, pri Ogradah, pri Ravnah, pri Gorenji in Dolenji Brezovici. Njive se pojavljajo do 8° naklona. Na strmejših pobočjih pa so slabše rodovitne in plitve prsti, ki jih porašča predvsem gozd, redki so pašniki, ki pa so danes podvrženi zaraščanju. Ker ima obravnavano območje prevladujoč naklon nad 12°, ga posledično v večini porašča gozd. V osrednjem delu Rakitniške planote prevladuje jelovo-bukov gozd na rjavih pokarbonatnih prsteh in rendzini, bogati s kalcijem. Gozd je gospodarsko pomemben, a ker se ni obnavljal, so ga gozdarji pogozdovali s smreko. Zaradi onesnaženega zraka je prišlo do sušenja jelke, kasneje tudi do sušenja smreke. Poleg smreke jelovo-bukov gozd dopolnjujejo še gorski javor in brest. Na obrobju barja in v obeh dolinah, Borovniščice in Iške, se razrašča toploljubni gozd bukve in črnega gabra (Geografija Slovenije, 1998, str. 190). Na pobočjih doline Borovniščice in Iške prevladuje preddinarski bazofilni gozd puhastega hrasta in gabrovca (Lango, 2002, str. 24), ki pa ima tudi varovalno vlogo. V soteskah Zale, Iške in Borovniščice uspevajo nekatere redke vrste alpskih rastlin, ki so ostanek ledenodobnega rastja (Slovenija : pokrajine in ljudje, str. 397). Črna jelša porašča vlažna dna polj; črni gaber, mali jesen, mokrovec in grmovnice v gozdnih združbah, po rakitniško imenovanih 'makonca' pa poraščajo skalnata pobočja. Na opuščenih kmetijskih površinah se poleg grmovnic, zelišč, praproti in mahov najhitreje razraste drevesna vrsta rdeči bor (Klemenc, 1991, str. 89). Naravna znamenitost: jugozahodno od Rakitne, med Slemenom in Novaško goro raste 34 metrov visoka jelka s stebrasto razrastjo. Ima zelo ozko in piramidasto oblikovano krošnjo (Klemenc, 1991, str. 103). Gozdarstvo kot dopolnilna dejavnost kmetij ali samostojna dejavnost predstavlja pomemben vir dogodka prebivalstva, saj je v zasebni lasti ¾ gozdnega bogastva. Po 2. svetovni vojni se je sečnja zmanjšala, kar je povzročilo povečanje gozdnih površin, tudi na račun intenzivnega zaraščanja opuščenih kmetijskih površin (Slovenija : pokrajine in ljudje, str. 397). V jelovo-bukovih gozdovih je veliko števili: jelenjadi, srnjadi, divjih prašičev, medvedov, različnih roparic, risa in polhov. Na tem območju delujeta in sodelujeta dve organizaciji, Lovska družina Rakitna in Polharsko društvo Krim, ki skrbi za lov in zaščito polšjega zaroda ter oživlja polharske običaje. Po besedah predsednika lovske družine Rakitna, gospoda Marjana Šivica, je po njegovi oceni samo v okolici Rakitne 10 medvedov, v okolici Krima pa 20. To število se bo podvojilo ali potrojilo, saj spomladi iz brlogov pridejo medvedke z enim, dvema, tremi, lahko tudi s štirimi mladiči. Na Rakitni naj bi bilo zato spomladi 2007 medvedov vsaj 25. Leta 2006 je bila za celotno Slovenijo načrtovana odlovna kvota 100 medvedov, a je treba upoštevati še medvede, ki jih povozi vlak ali avto. Odlovna kvota se iz leta v leto povečuje, saj je minister za okolje za leto 2007 predlagal odstrel 106 medvedov. Na Rakitni so v zadnjih treh letih ustrelil 5 medvedov, in sicer zaradi intervencije, ker so bili preveč blizu naselja in so ogrožali ljudi. Gospod Marjan Šivic je 2.11.2006 ustrelil 15 let starega medveda, ki je tehtal kar 325 kil. Nad medvedi se pritožujejo tudi čebelarji, ki svoje čebelnjake postavljajo v okolico Rakitne, da jim čebele naberejo hojev med. Večkrat so našli čebelnjake popolnoma uničene. Tudi gamsov je veliko, leta 2006 jih je lovska družina odstrelila 7, prejšnja leta tudi po 14. Gamsi se zadržujejo na skalnatih pobočjih Krimskega hribovja. Krimsko hribovje in Rakitniška planota sta redko poseljena, saj gozdnat in zakrasel svet ni privlačen za poselitev. Prebivalstvo je zelo odvisno od naravnih in družbenih razmer v pokrajini. Gostota prebivalstva znaša v Krimskem hribovja manj kot 10 prebivalcev na km2. Večja je gostota proti obrobju obravnavanega območja. Enako velja tudi za število prebivalcev. Večje število naselij leži na severnem robu obravnavanega območja, na stiku z Ljubljanskim barjem v nadmorskih višinah od 290 do 600 metrov. Ta naselja so razmeroma majhna. Njihova značilnost je, da se je število prebivalcev od 20. stoletja naprej povečevalo, predvsem zaradi bližine glavnega mesta Ljubljane. Naselja so večinoma obcestna, nekatera gručasta. Zaradi pojava suburbanizacije oziroma gradnje novih hiš so ta naselja zelo preoblikovana. Od zahoda proti vzhodu si sledijo: Brezovica pri Borovnici, Zabočevo, Niževec, Breg pri Borovnici, Pako, Goričica pod Krimom, Prevalje pod Krimom, Kamnik pod Krimom, Preserje, Dolenja in Gorenja Brezovica, Podpeč, Jezero, Podkraj, Tomišelj, Vrbljene, Strahomer, Iška vas in Iška. Največje med njimi je Kamnik pod Krimom, ki leži 50 metrov višje kot Ljubljansko barje, ob popisu leta 2002 pa je imel 750 prebivalcev. Na obravnavanem območju Krimskega hribovja in Rakitniške planote sta samo še dva naselja, ki ležita nad 600 metri nadmorske višine. Oba imata dobro cestno povezavo, zato število prebivalstva v njih narašča. To sta Rakitna z zelo osamljeno lego na 789 metrih nadmorske višine, ki je ob popisu 2002 imela kar 511 prebivalcev in Gornji Ig na 650 metrih nadmorske višine s 29 prebivalci. Kdaj in kako so ljudje začeli s poselitvijo tega območja, nam kaže najdba glinaste posode v jami Vihrovca na Novaški gori, ki je iz prazgodovinskega obdobja. Iz časa okrog leta 300 se je ohranilo rimsko obzidje, imenovano limes. Rimljani so čez Rakitno zgradili speljali tudi rimsko cesto, ki je iz Emone mimo Iga vodila do Cerknice (Atlas Slovenije, 1996, str. 397). V 13. stoletju so si opati Bistriškega samostana na Rakitniški planoti izkrčili posest. Kasneje so sem zaradi izkoriščanja gozdov turški gospodje naselili uporne kmete, na področje Novakov (Rakitna) pa Uskoke, kar se še danes kaže v priimkih Kržič, Likovič, Lenič, Kovačič in Turšič (Jeremič, 1975, str. 4). Število prebivalcev se je tako do 20. stoletja povečevalo, saj so kmetje dodatni vir zaslužka videli v gozdarstvu. V začetku 20. stoletja je zaradi agrarne prenaseljenosti velik del prebivalstva migriral v tujino, najprej v ZDA, kasneje v zahodno Evropo. Drugi val migracij je sledil po 2. svetovni vojni, ko so ljudje odhajali predvsem v Avstralijo, Argentino in Kanado. Posledica obeh vojn je bilo zmanjšanje števila moških na obravnavanem območju. Ker pa so bila naselja v Krimskem hribovju in na Rakitniški planoti precej odmaknjena od glavnih središč, so ostala tipična agrarna naselja s samooskrbnim kmetijstvom. Tudi po drugi svetovni vojni se je depopulacija na račun industrializacije in odseljevanja mladih, ki so se zaposlili v industriji in odšli živet bližje svojim delovnim mestom, nadaljevala. Ko so po letu 1960 posodobili cesto, ki je notranjost Rakitniške planote (Rakitna) povezala z večjimi gravitacijskimi centri izven obravnavanega območja (Ljubljana, Ig, Cerknica), je bilo odseljevanje upočasnjeno, saj je bilo omogočeno dnevno migriranje do zaposlitvenih centrov. Največ dnevnih migracij je bilo v Cerknico, po letu 1971 pa so prevladovale dnevne migracije v Ljubljano (Lango, 2002, str. 36). Z deagrarizacijo se je v današnjem obdobju povečalo priseljevanje, saj sta Krimsko hribovje in Rakitniška planota postala rekreacijsko zaledje za Ljubljano, s tem pa zanimiva za izletništvo in vikend turizem. Število prebivalcev se povečuje tudi na račun spreminjanja občasnih bivališč (vikendov) v stalna bivališča. Iz grafikona števila prebivalcev ob popisu leta 1991 in 2002 je razvidno, da v večini naselij prihaja do povečevanja števila prebivalcev. Razlogi za to so ugodne cene zemljišč, dobra prometna povezanost in bližina zaposlitvenih centrov (Ljubljana, Vrhnika). Rahel upad števila prebivalcev zaradi ostarelega prebivalstva zasledimo v naseljih Dražica in Vrbljene. Ostarelo prebivalstvo pa je največkrat posledica odročnosti krajev. Tak primer je tudi hribovska vas Planinca, ki leži severno od Krima na 560 metrih nadmorske višine. Dostopna je le po gozdni cesti iz Tomišlja. Tako so leta 1991 v njej živeli samo trije prebivalci, danes pa je že skoraj opuščena (Krajevni leksikon, 1995; Statistični urad Republike Slovenije, 2002). Obravnavano območje je zelo raznoliko in od nižjega Ljubljanskega barja močno izstopa. Med dolinama Iške in Prušnice sta Krimsko hribovje in Rakitniška planota zelo razčlenjena, na apnencu z vrtačami, na triasnem dolomitu pa z dolastimi depresijami. Tu je veliko naravnih znamenitosti, od zavarovanega Podpeškega jezera, kopastih vrhov, jam in brezen, kraških polj z izviri in ponori, do neokrnjene narave. Najvišji vrh Krim (1107 m) je najbolj markantna točka Krimskega hribovja. Je najpomembnejša geodetska točka v Sloveniji z uradno oznako trigonometrična točka I. reda, števila 172. Je izhodišče krimskega koordinatnega sistema in koordinatno izhodišče prve katastrske izmere večjega dela Slovenije, ki so bile izdelane med leti 1817 in 1828. Vojaški geodeti so točko I reda postavili na Krim leta 1816-1817, leta 1933 in leta 1947 pa so geodeti jugoslovanske vojske na Krimu sezidali opazovalni steber. Točka v času Jugoslavije obiskovalcem ni bila dostopna, po osamosvojitvi Slovenije pa Slovenska vojska ne omejuje več dostopa (Slovenija: pokrajine in ljudje, 1999, str. 401). Krimsko hribovje je predstavljalo močno prometno oviro, kar je po eni strani zaviralo razvoj pokrajine, po drugi strani pa jo je ohranilo in s tem povečalo njen naravni potencial, saj redka poseljenost, neokrnjenost narave in bližina Ljubljane predstavljajo možnost za razvoj izletniškega in zdraviliškega turizma. Za razvoj turizma so izrednega pomena naravne danosti območja. Na Rakitni se je poleg izletniškega turizma razvil še zdraviliški, saj ima ugodno klimo. Po Gamsovi bioklimatski delitvi Slovenije ima Rakitna izjemno vlažno ali perhumidno klimo alpskega in dinarskega višavja. Zanjo je značilno, da ima letno nad 1500 mm padavin z viškom jeseni. To pomeni, da je velik pribitek padavin nad možno evapotranspiracijo (Geografija Slovenije, 1998, str. 116). Mešanje gorskega in morskega zraka blagodejno vpliva na človeški dihalni in živčni sistem. Čist, svež zrak in jasno, sončno vreme prevladujeta tudi pozimi, saj Rakitna nima goste megle in smoga. To pomaga pri zdravljenju bronhitisa in astme, oslovskega kašlja, kroničnih pljučnih obolenj, alergij, inaktivne tuberkuloze ter pri okrevanju po operacijah in raznih boleznih. Zdravilišče Rakitna je edino slovensko klimatsko srednjegorsko zdravilišče in že od leta 1930 v klimatsko zdravilišče prihajajo otroci, ki tu preživljajo aktivne počitnice. Z razvojem zdravilišča so kasneje v turistične namene zajezili umetno jezero, uredili nekaj manjših smučišč, ki pa zaradi slabih zim ne obratujejo več. Zaradi bližine Ljubljane je Rakitna postala rekreacijsko zaledje Ljubljane. Po letu 1970 je v Sloveniji narasla gradnja počitniških hišic. Rakitna je bila še posebej zanimiva. Poleg naravnega okolja nudi v času temperaturne inverzije v Ljubljani in ostalih mestih več sončnih dni. Zaradi majhne oddaljenosti od Ljubljane pa je omogočeno večkratno obiskovanje hišic, ne samo čez počitnice in vikende, ampak tudi večkrat tedensko. Da bi bila turistična dejavnost bolje organizirana, se pripravljajo novi projekti. Problem zdravilišča Rakitna se rešuje. V letu 2007 ga je od občine Brezovica prevzela država. Zdravilišče je namenjeno zdravljenju pljučnih bolezni, a ker so leta 1994 od pogodbenih 20.000 oskrbnih dni do lani uresničili le 5.000. Zato pripravljajo program zdravljenja duševnih in prehrambenih motenj, zaradi katerega se bodo sestali maja 2007 (Delo, 19.3. 2007). Ob jezeru se gradi nov turistični komleks, ki bo zadovoljil potrebe številnih izletnikov. Izletništvo bi popestile kmetije odprtih vrat, ponudba športnih dejavnosti, postavitev turističnih tabel in poti ob naravnih spomenikih (vrhovi, jezera, jame in brezna, izvir, estavele in ponori, rastje) in kulturnih spomenikih (NOB spomeniki in ostanki iz časa rimljanov), pa bi zadovoljile marsikaterega pohodnika. Ravno v izletniškem in zdraviliškem turizmu imata Krimsko hribovje in Rakitniška planota še veliko neizkoriščenega potenciala. Ker v Krimskem hribovju in Rakitniški planoti prevladujejo predvsem tri različne kamnine, bom v tem poglavju podrobneje predstavila tri med seboj primerljiva območja v velikosti 500x500 metrov ali več, ki pa ležijo na različnih kamninah. Na geološki karti sem s številko označila kartirana območja: 1. Ograde pri Gornjem Igu v zgornjetriasnem glavnem dolomitu noriške retske starosti (na karti označen z roza barvo: T32-3), 2. Jezerski boršt nad Planinco v spodnjeliadnem zrnatem dolomitu in svetlosivem apnencu z zrnatim dolomitom (na karti označen z modro barvo: J11), v srednjeliasnem oolitnem temnosivem apnencu ter sivem bitumoznem zrnatem dolomitu (na karti označen s svetlo modro barvo: J 12), 3. Zalake v zgornjeliasnem temnosivem gostem apnencu, ki se menjava z oolitnim apnencem (na karti označen z zeleno barvo: J 1,2). V nadaljevanju bom predstavila vsa tri območja, opisala reliefne oblike, ki se na teh območjih pojavljajo in ugotovila morebitne razlike med njimi glede na kamninsko podlago. Ograde ležijo na vzhodnem delu obravnavanega območja, in sicer severno od naselja Gornji Ig, vzhodno od vrhov Krima (1107 m) in Malinovca (1105 m) in zahodno od Travnika (720 m) na nadmorski višini okoli 600 metrov. Ograde ležijo v zgornjetriasnem dolomitu noriške retske starosti, ki gradi večji del masiva Krimskega hribovja in Rakitniške planote. Glavni dolomit je plastovit in močno zdrobljen, ob prelomih potekajo več kot 100 metrov široke tektonsko zdrobljene cone. Nad Ogradami poteka močan prelom v smeri SV-JZ. Geomorfologija Ograde so okoli 30 metrov globoka kotanja v glavnem dolomitu, ki se nahaja blizu stika z jurskimi apnenci in dolomiti. Dno ni ravno, saj je razčlenjeno s številnimi manjšimi vrtačami. Površje v Ogradah ni kamnito, saj je prst tudi na strmejših pobočjih. Kmetje travnike še vedno kosijo, a se robovi vseeno postopoma zaraščajo z gozdom. V zahodnem delu Ograd je tako V Ogradah je 16 manjših plitvejših vrtač, ki so v povprečju globoke okoli 2 metra. Po obliki nobena vrtača bistveno ne izstopa. Vse imajo položnejša pobočja, pokrov prsti v njih je sklenjen in so v celoti porasta s travo. Le ena vrtača ima na robu manjše kamne, ki štrlijo iz podlage. Najgloblja vrtača je v Ogradah globoka 4 metre. V južnem pobočju nad Ogradami se v gozdu nahaja izvir Studor, ki je ustvaril manjši zatrep. Nad izvirom je 10 metrov skalnatega pobočja. V času kartiranja 25.10.2006 je bil brez vode. Opis zanimivosti v okolici: Ograde se na jugovzhodu dvigajo proti naselju Gornji Ig. Pri pokopališču je na 630 metrih nadmorske višine podolgovata vrtača Zevniki, ki je globoka 8 metrov, v zahodnem delu pa ima manjšo poglobitev za 0.5 metra, s požiralnikom na dnu. Ta požiralnik naj bi požiral vodo iz zatrepa ob izviru Močile, ki leži jugozahodno od vrtače. Izvir Močile je kontaktni kraški izvir na nadmorski višini 640 metrov, ki je nastal na stiku dveh različno propustnih karbonatnih kamnin. Zatrep je ob izviru Močile visok 15 metrov in širok 10 metrov. Izvir je zajet za pitno vodo. Levo od zatrepa je razvit nekdanji zatrep, ki pa je obdržal obliko, čeprav ni več aktiven. Nad zatrepom je v pobočju dolek. Dolek je značilna oblika dolomitnega reliefa (Gams, 1968, str. 81). Zanj je značilna dolinasta oblika, čeprav v njem ni površinskega vodnega toka. V spodnjem delu dolci ponavadi prehajajo v grape ali pa obvisijo nad strmejšimi območji (Komac, 2003, str. 143) Dolek na obravnavanem območju je usmerjen proti požiralniku v dnu vrtače Zevnik, konča pa se tik nad zatrepom Močile. V prečnem prerezu je dno dolka konkavno. Porastel je s travo in grmičevjem. Na izteku je globok le en meter. V vasi Gornji Ig se nahajata dve jami: Mala in Velika Pasica. Jami naj bi po pripovedovanju domačinov ime dobile po lokalnih psih, ki so končali v jami. Mala Pasica se nahaja na zahodnem robu 5 metrov globoke vrtače, ki jo porašča grmovje. Gre za vodoravno jamo z 6 metrskim breznom. Vhod v jamo je velik 1 x 1.5 metra, dolžina rovov jame pa znaša 115 metrov. Velika Pasica leži 80 metrov južneje od Male Pasice. Vhod se odpira v udorni vrtači, ki je 12 metrov globoka s strmimi stenami. Jama je zasigana, posebnost sta dva 3.5 metrov visoka kapniški stebra. Pri jamah je več manjših vrtač s povprečno globino 3 metre. Po globini izstopa vrtača Dol, ki je 18 metrov globoka, pravilnih oblik in z dnom v isti višini kot ga imajo Ograde. Jezerski boršt nad Planinco leži v severnem delu obravnavanega območja, zahodno od kotanje Jezero med vrhi Veliki vrh (379 m) na severu, Grebenom (486 m) in Ovčjim gričem (455 m) na jugu. Kartirno območje Jezerskega boršta v večini leži v spodnjeliasnem zrnatem dolomitu in svetlosivem apnencu z zrnatim dolomitom. V osrednjem delu od Barja proti Planinci poteka prelom v dinarski smeri in ob njem pas srednjeliasnega oolitnega temnosivega apnenca ter sivega bitumoznega zrnatega dolomita. Geomorfologija Kartirno območje leži v nadmorskih višinah od 300 do 400 metrov in je v celoti pokrito z gozdom (jelovo-bukov gozd), ki se razrašča na rjavi pokarbonatni prsti in rendzini. Gre za vrtačast svet, saj je površje razčlenjeno z velikim številom vrtač. Vrtače so razporejene po vsem območju, ni jih v pobočjih kopastih vrhov. Prevladujejo tiste s premerom 10 metov in globino od 3 do 5 metrov. Najgloblja je 12 metrov globoka vrtača severno od jame Skednenica. Vrtače so zelo kamnite, nekatere po vseh robovih, druge pa imajo kamnit le en rob, ki je ponavadi višji in bolj strm. Robovi so različno visoki, vrtače niso pravilnih oblik. Nekaj vrtač je dvojnih. V pobočju sem našla tudi manjšo odprto vrtačo, ki ima spodnji nižji rob manj strm in odprt. Ker so vrtače globoko v gozdu, daleč od naselij, ne kažejo znakov antropogenih sprememb. Le v eni je bila nekoč postavljena manjša koliba, kjer so še vedno vidni leseni temelji. Površje je zelo razgibano in večinoma kamnito, pokrov prsti na apnencu ni sklenjen. Iz podlage štrlijo večji in manjši skalni čoki. Poleg vrtač imamo na kartirnem območju mnogo zanimivih reliefnih oblik. Jezerski boršt je 400 metrov dolga in 200 metrov široka kotanja z neravnim dnom, saj ima na dnu devet vrtač. Dno Jezerskega boršta je najnižja točka na kartirnem območju in leži na nadmorski višini 297 metrov. Tla so v zahodnem delu Jezerskega boršta mokrotna. To lahko razložimo z dejstvom, da kotanja leži v nivoju piezometra, saj je na podobni nadmorski višini kot kotanja Jezero in Ljubljansko barje. V jugovzhodnem delu Jezerskega boršta v okolici večje skalne škrbine se namreč nahaja jama - estavela, ki ob visoki vodi deluje kot izvir, ko pa se nivo vode zniža, deluje kot ponor. Jama ima dolžino rovov 9,8 metrov. Vhod v jamo se nahaja pod manjšo skalo na nadmorski višini 298 metrov in je velik 0.5 m x 1 m. Po 3,5 metrih dolgem blatnem rovu se odpre prostor dolžine 6 metrov in širine 1 metra, ki se razteza v smeri severovzhod-jugozahod. V sredini je manjša razpoka, iz katere piha in je neprehodna. V času mojega kartiranja (12.10.2006) tu ni bilo vode, vendar so bila tla mokrotna. Severno od estavele sem v pobočju našla en meter globok, en meter širok in več metrov dolg kraški jarek oziroma bogaz, ki ima navpične in večinoma gladke stene. Nastal naj bi vzdolž močnejših razpok in prelomov. Na kartirnem območju se nahajata dve večji jami: Ledena jama in Skednenica. Ledena jama pri Podpeči se nahaja levo od gozdne ceste, ki vodi iz naselja Jezero proti Planinci. Leži na nadmorski višini 352 metrov . Gre za udornico, ki je globoka 7-8 metrov in ima strme stene. Jami se je udrt strop dvorane, na dnu pa lahko vidimo veliko podornega materiala. Plasti padajo pod kotom 30° proti zahodu. Vhod v jamo je v smeri proti vzhodu. Domačini so povedali, da so nekoč iz jame dobivali led. Na desni strani gozdne ceste je udorna vrtača, njen nastanek je verjetno povezan z jamo. Ta vrtača s polmerom 10 metrov ima južni rob zelo kamnit in visok 15 metrov, severni proti cesti pa je visok le 5 metrov. Severovzhodno od Jezerskega boršta se nahaja jama Skednenica. Zanjo se uporabljajo številna imena: Skedmenca, Skednenca. Jama je nastala z vdorom stropa. Vhod v jamo se odpre na nadmorski višini 335 metrov, in sicer v zahodnem pobočju 25 metrov globoke udornice. Podorno kamenje je že prekrito s prstjo in poraslo z rastlinjem. Stene in strop jame pri vhodu so goli. V jami je več prostorov, od katerih so nekateri zasigani, v enem izmed njih pa je voda v tleh izdolbla ponvice, v drugem prostoru pa visok kamin. Jama se pozimi zrači, zato kapljajoča voda tvori ledene stalaktite. V bližini jame je veliko zelo kamnitih vrtač, ki so v povprečju globoke štiri metre. Za kartirno območje sem uporabila ime Zalake, čeprav se severno od njih nahajajo še Staje in Ravne. Zalake ležijo na severozahodu obravnavanega območja, vzhodno od naselja Pako na nadmorskih višinah od 400 – 500 metrov. Zahodno od Zalak se dviga Prevejk (529 m), na severu Plat (538 m), vzhodno pa Kneja (532 m). Geologška zgradba Zalake ležijo v zgornjeliasnem temnosivem gostem apnencu, ki se menjava z oolitnim apnencem. Geomorfologija Kartirno območje leži v nadmorskih višinah od 420 do 500 metrov in je podobno kot Jezerski boršt v celoti pokrito z gozdom (jelovo-bukov gozd), ki se razrašča na rjavi pokarbonatni prsti in rendzini. Površje je razčlenjeno z velikim številom vrtač, ki so razporejene po vsem območju. Na območju Zalak je vrtača prevladujoča reliefna oblika. Značilnost vrtač na Zalakah, Stajah in Ravne je, da so večinoma pravilnih oblik z enako visokimi robovi. Gostota vrtač je velika, saj je veliko manjših vrtač, prevladujejo pa tiste z globino 3 metre in premerom 30 metrov. Tla v vrtačah in so večinoma pokrita s prstjo, ponavadi je kamnit le najstrmejši rob vrtače. V dvojni vrtači, ki leži na 476,5 metrih nadmorske višine, premera 100 metrov, širine 30 in globine treh metrov je na jugovzhodni strani 10 metrov stene, kjer bi bil lahko vhod v jamo, a je zasuto. Dno dvojne vrtače je bilo mokrotno. Ostalo kraško površje gradijo posamezni skalni čoki, ki mestoma štrlijo iz podlage. Zato pokrov prsti ni sklenjen. Izven kartirnega območja, levo od Staj je brezno, globoko 10 metrov. Na terenu sem kartirala območja, velika najmanj 500 x 500 metrov, ki ležijo na tistih kamninah, ki v Krimskem hribovju in na Rakitniški planoti prevladujejo. Ker so vrtače najpogostejša reliefna oblika, sam izbrala tri vrtačasta območja na različni kamninski podlagi, Zalake in Jezerski boršt na apnencu ter Ograde v dolomitu. Znano je, da na apneniškem krasu značilno površje sestavljajo vrtače in kopasti vrhovi. Tako na Jezerskem borštu kot na Zalakah je bila gostota vrtač velika. Razlike so se pokazale v razporejenosti vrtač. V Zalakah, na čistih apnencih, so vrtače razporejene po celem kartirnem območju enakomerno. V Jezerskem borštu pa je bil teren bolj razgiban in so bile vrtače razporejene manj enakomerno. Razlike se pojavljajo v oblikah vrtač, in sicer na Zalakah so vrtače pravilnejših oblik z enako visokimi robovi, medtem ko so vrtače v Jezerskem borštu nepravilnih oblik, podolgovate, dvojne, trojne, z različnimi nakloni in z neenakomerno visokimi robovi. Pri obeh kartirnih območjih v apnencih so se podobnosti pojavljale pri globini vrtač. Prevladovale so vrtače z globino treh metrov, veliko pa jih je bilo tudi globljih. Tla na obeh območjih so bila razčlenjena tudi z vrtačami z manj kot en meter globine. Razlike so opazne tudi v kamnitosti vrtač in ostalega kraškega površja. Na Zalakah so bile vrtače manj kamnite ali pa so imele kamnit le en rob. Tudi ostalo kraško površje je bilo manj razčlenjeno, posamezno pa so iz podlage pogledali kamniti čoki. V Jezerskem borštu pa so bile vrtače bolj kamnite, veliko jih je imelo kamnit več kot en rob. Ograde, ki ležijo v glavnem dolomitu, pa so se močno razlikovale od ostalih dveh območij. Na dolomitnem krasu so površinske oblike redkejše, zato je manj izrazit od apneniškega. Vrtače pa so večkrat neizrazite in so za razliko od apneniškega krasa skoncentrirane le na enem delu območja, ki bolje prepušča vodo. Za vrtače na dolomitu je značilno, da so bolj plitve kot tiste na apnencu, nimajo strmih robov in niso kamnite. Veliko večino površja predstavlja manj razčlenjeno površje. V večini primerov je pokrov prsti v vrtačah in na preostalem območju sklenjen. Vrtače so zato v Ogradah porasle s travo, možna je kmetijska obdelava. Vrtačast svet na apnencih pa v obeh primerih pokriva jelov-bukov gozd. Če povzamem, so se razlike v izbranih treh kartirnih območjih pojavljaje predvsem v kamnitosti površja, v oblikovanosti, gostoti in razporejenosti vrtač ter v pojavljanju ostalih kraških reliefnih oblik. V nadaljevanju bom predstavila še tri območja, ki so si v hidrološkem pogledu podobna. To so Rakitniško polje, kraško polje Ponikve in kotanja Jezero s Podpeškim jezerom, ki so na obravnavanem območju najbolj zanimiva in privlačna za izletnike. Rakitniško polje leži pri naselju Rakitna, v južnem delu obravnavanega območja. Leži na nadmorski višini okoli 770 metrov, naselje Rakitna pa na njegovem južnem obrobju na nadmorski višini 789 metrov. Po Lehmanovi delitvi kraških polj sodi Rakitniško polje po obliki in legi med kraška polja visokih platojev z neravnim dnom (Gams, 1968, str. 142). Geološka zgradba Rakitniško polje je robno kraško polje, saj leži na robu vododržnih kamnin. Večino kotanje sestavlja noriško-retijski dolomit zgornjetriadne starosti, zato je ta del bolj kraški kot deli, kjer je dolomit spodnje in srednjetriadne starosti, kjer ni kraških pojavov. Na severu kotanje, v Ponikvah je bolj propusten plastovit dolomit zgornjetriadne starosti, zato vode tu ponikajo. Od jugovzhoda se iz porečja Zale vriva pas zgornjeskitskega gomoljastega in lapornatega apnenca ter lapornatega skrilavca spodnjetriadne starosti. Površinske vode in izviri na jugu kotanje so vezani na manj propusten, peščen in slabo plastovit dolomit, na zahodnem obrobju pa na nepropustne kamnine spodnje in srednje triade. Od naselja Pako na Ljubljanskem barju mimo Rakitne proti jugovzhodu poteka v dinarski smeri Rakitniški prelom. Dolomit je najbolj zdrobljen ob tektonskih prelomnicah, zlasti na stiku z apnencem. Prelom poteka tudi ob vzhodnem robu Rakitniškega polja, več krajših prelomov pa je tudi na zahodnem robu. Vsi prelomi potekajo v dinarski smeri. Raba tal in poselitev Dno kotanje je zelo mokrotno in zato primerno le za travnike, na dvignjenih delih (robovih) je primerno za poselitev in kjer je prst debelejša, so njive, na pobočjih okoliških hribov pa se takoj začenja gozd. Novaki in Žotov grič imata rjavo pokarbonatno prst in koluvialno rjavo pokarbonatno prst. V osrednjem delu Rakitniškega polja, od Ponikev do Podgore je evtričen mineralni hipoglej, ki ga dopolnjujeta evtričen mineralni amfiglej ter globoka šotna prst prehodnega barja. Na vzhodnem robu polja se od Ponikev do Nakličevega konca nahaja pas tipične evtrične rjave prsti s kolovialno evtrično rjavo prstjo, ki je značilna za mehke karbonatne kamnine kot je lapornat apnenec (Lango, 2002, str. 23-24). Zaselki obdajajo Rakitniško polje na njenem južnem robu, na severu stanovanjskih hiš ni. Od severozahoda proti jugovzhodu si sledijo zaselki: Novaki, Žotov grič, v bližini umetnega jezera je Jezero, pod Kucljem (870 metrov) Podgora, Nakličev konec, Hudi konec, Na klancu, Hrib in Boršt. Rakitniško polje ima obliko visoko dvignjene sklede, ki pa ima na dveh mestih le 20 metrov visok rob. Tako je Rakitniška kotanja na severu odprta proti Ljubljanskemu barju in naseljema Kamnik in Preserje, na jugovzhodu pa proti globoko zarezani izvirni dolini Zale. Najvišje je kotanja zaprta na severovzhodu z Županovim (ali Španovim) vrhom, ki je visok 999 metrov in z Novaško goro na jugozahodu, ki je visoka 998 metrov. Dno kotanje je dolgo 2 km in široko 1 km, obsega pa 2 km2. Visi proti severozahodu, kamor teče tudi ponikalnica Rakitniščica. Pobočja Novaške gore in Županovega vrha so konkavna, porašča jih gozd. Pobočja kažejo na to, da je bila denudacija v pleistocenu močnejša kot globinsko vrezovanje (Gams, 1968, str. 81). Na manj prepustnih in bolj peščenih tleh je močnejša globinska erozija, zato se le severnozahodno od Novakov pojavljajo erozijski žlebovi. Pogostejša reliefne oblika dolomitnih pobočij so dolci, ki se začenjajo tik pod vrhom Novaške gore in Županovega vrha, navzdol pa se razširjajo in poglabljajo. Na Novaški gori jih je okoli 20, na Županovem vrhu pa 5. Dolci pri Novakih so v dnu široki 10 metrov ali več, v njih so travniki ali njive, saj niso kamniti, pod Županovem vrhom tudi pašniki. Na Rakitni so dolci na dolgem pobočju Novaške gore vzporedni. Razdelimo jih lahko v različne naklonske razrede, največ jih ima naklon: 5º-7º, 10º, 15-16º in 20º (Komac, 2005, str. 42). Dolci se končajo v ravnini kraškega polja, saj je za njih značilno, da se nahajajo na pobočjih ali robovih planot, pod katerimi je dolina s stalnim vodnim tokom. Usmerjeni so proti požiralnikom, Ponikvam. Manjši izviri so možni v dnu dolcev. So plitvi, kar pomeni manjšo intenzivnost geomorfnih procesov zaradi večje bližine erozijske baze in manj intezivnega spiranja v podzemlje ali pa zato, ker so ti dolci mlajše reliefne oblike (Komac, 2005, str. 34). V dnu dolcev je do nekaj metrov debela preperelina, posledica pobočnih procesov in korozije. Preperelina je ponekod tako debela, da v njej potekajo sekundarni geomorfni procesi - polzenje. Dno dolca je v prečnem prerezu konkavno, plosko dno pa nakazuje na kmetijsko obdelavo (kmetje so zemljo podobno kot na Krasu prenesli, da bi lažje obdelovali) (Komac, 2005, str. 35). Kraško polje mora imeti večje ravno dno, sklenjen višji obod in kraško hidrologijo. Rakitniško polje je kljub številnim izvirom na robu polja pritočno - ponorno polje, saj ima površinske pritoke iz vododržnega triasnega laporja in skrilavcev. Izvirov na Rakitniškem polju je več kot dvajset, pojavljajo pa se na jugovzhodnem, južnem in zahodnem obrobju Rakitniškega polja, nekateri tudi na polju. Ti izviri so večkrat pravilnih okroglih oblik. Večinoma so občasni, nekaj je stalnih. V vznožju Novaške gore od Novakov proti jugu zbirata voda iz izvirov dva občasna potoka, ki ponikata pa v Ponikvah. Potok na Griču zbira vodo iz izvirov št. 1, 2, 3 in 4, ki ponikne v požiralnikih A in B. V času kartiranja (oktober 2006) so bili vsi izviri vodnati. Izvir št.1 je zajet za živino, izvir št. 4 pa je zajet za hišo in zabetoniran. Potok na Logu dobiva vodo iz izvirov št. 5, 6, 7, 8 in 9, ki se nahajajo na travniku in med naseljema Novaki in Žotov grič. Izviri so manjši in občasni. V času kartiranja je imel vodo le izvir št. 7. Izvir št. 6 so želeli zajeti, a je presahnil. Novi izviri se pojavljajo sredi travnika na obrobju polja, zato se kmetje pritožujejo nad mokrotnostjo tal. Pomagajo si tako, da sami poglabljajo in kopljejo kanale, ki bi izvirno vodo odvajali proč od njihovih travnikov. Pred ponorom je še en izvir Pri Lipci (št. 10). Potok ponikne v petih požiralnikih (C), ki so izoblikovali za požiralnik tipično polkrožno kotanjo. Na jugozahodnem delu Rakitniškega polja so zajezili potok, ki ga je zaraščala močvirska trava. Nastalo je umetno jezero, ki se napaja z vodami izpod Novaške gore, kjer je na izteku dolcev v ravnino več občasnih izvirov: prvi dotok v jezero je iz izvira v Stelniku ob cesti proti Prezidu, drugi dotok je potok južno od jezera, ki zbirajo vodo iz treh izvirov, tretji dotok pa dobiva jezero iz izvira vzhodno od njega. Jezero ima en površinski in en podzemeljski odtok z zapornico, s katero uravnavajo višino vode (Kržič, 1996, str. 8). Površinskemu odtoku iz jezera se pridružijo vode dveh izvirov Mrzlek (št. 11) južno od Žotovega Griča, ki je zajet. Ta odtok iz jezera se sredi Rakitniškega polja izliva v Rakitniščico. Rakitniščica izvira pri farni cerkvi na Nakličevem koncu, kjer sta dva izvira. Vode zbira iz ostalih izvirov na južnem obrobju kraškega polja. Več izvirov je pod Kucljem, v Podgori, eden je pod zdraviliščem, eden na vzhodni strani pod Borštom, nekaj pa jih je tudi na polju: vodni vir Log (št. 14) pod Brenceti južno od cerkve, v Hudem koncu sta dva manjša izvira (št. 13), izvir Pri jezeru (št. 12) pa je blizu sotočja Rakitniščice z odtokom iz jezera. Rakitniščica dobi tudi dva pritoka Osojščico in odtok iz umetnega jezera. Zaradi nagnjenosti polja teče ponikalnica proti severozahodu ter ponikne v požiralnikih Ponikve (glavni požiralniki D), kjer je dno bolj suho in vrtačasto. Tik preden Rakitniščica ponikne, je nekoč obratoval mlin, ki pa danes ne deluje več. Glavni kanal, po katerem je bila speljana voda iz mlina v Rakitniščico, je sedaj suh in zaraščen. Strugo Rakitniščice so večkrat regulirali. Novembra 2006 so jo ponovno poglobili in razširili. Zaradi glinasto-peščene naplavine, po kateri teče, poplavlja. Ob nalivih in zgodaj spomladi tu nastane večje poplavno območje. Ker tudi požiralniki ne morejo sprejeti vse vode, se le ta razlije po polju. Glavni požiralnik (D), ki je tudi največji, so že v času Marije Terezije obzidali, kar dokazujejo železne rešetke in beton. Območje Ponikev na severozahodu Rakitniškega polja je zelo sušno, kamnito in vrtačasto. Požiralniki so na mestu, kjer se voda izgubi v podzemlje, polkrožnih oblik. Odprti so v smeri proti strugi potoka, ki priteka vanj. Glavni požiralnik (D) je 30 metrov širok, 40 metrov dolg in 5 metrov visok. V času poplav se aktivirajo še ostali manjši požiralniki, ki se nahajajo ob glavnem požiralniku, severneje od vseh požiralnikov pa so številne sufuzijske vrtače (S), ki ob poplavah lahko požirajo odvečno vodo. Od požiralnikov jih ločimo tako, da nimajo nakazane struge. Več vrtač je mestoma zelo kamnitih. Za glavnim požiralnikom se na dvignjenih pobočjih nahaja več grezov (G) premera en meter, ki so bili polni kamenja. Grezi nastanejo, kadar se tla lokalno pogreznejo. Z barvanjem z uraninom leta 1986 so ugotovili, da voda, ki ponika v Ponikvah na Rakitniškem polju, pride na dan na kraškem polju Ponikve, v izviru pri Ponikvarju in v izviru Pod štango, kasneje v zajetju Stojarček in v Zotlarjevem studencu na Ljubljanskem barju. S tem so potrdili vsa prejšnja barvanja. Ugotovili so, da podzemeljski odtok poteka vzdolž razpokanih con ob sistemu vrtač od Genečega dola, mimo Gorenje in Dolenje Brezovice do Ponikev, vzporedno pa od Zastene in Globoke doline do Konjske doline. Voda z območja Rakitne odteka le v smeri Podkamnik, saj je vzhodno od Ponikev močno milonitizirana cona, ki preprečuje odtekanje vode v smeri proti Jezeru in Virju, kjer so tudi številni izviri. Kraško polje Ponikve leži v severnem delu obravnavanega območja pri naselju Kamnik pod Krimom, ob cesti Preserje - Rakitna. Na vzhodu ga obdaja gozdnat hrib Lisec (674 m), na jugu Štanga (643 m), na zahodu pa Tisovec (701 m). Kraško polje se ob večjem deževju spremeni v jezero. V literaturi se zanj pojavlja ime Brezoviško jezero, saj leži severozahodno pod gručastim naseljem Dolenja Brezovica. Obravnavano območje je v večini iz glavnega dolomita noriške in retske starosti, ki je plastovit in ob prelomih močno zdrobljen. Kraško polje podobno kot Ljubljansko barje prekrivajo mlajše holocenske naplavine. Na Ponikvah se pod vrhnjo plastjo prsti nahaja rjavkasto siva glina, ki vsebuje ostanke hišic mehkužcev. Ob vzhodnem robu polja poteka od Kamnika pod Krimom proti Brezovici prelom v dinarski smeri. Površje ni kamnito, saj je pokrov prsti skoraj povsod sklenjen. Na dnu suhe kraške kotline so košeni travniki, ki so zaradi ilovnatega dna precej mokrotni. Višje, pod vznožji okoliških hribov, prehajajo v njive. Naselja se enako kot pri kotanji Jezero na severni, vzhodni in južni strani, na zahodni strani poselitve ni. Ponikve so kraško polje na piezometrični ravni, saj leži na nadmorski višini pod 300 metri, enako kot kotanja Jezero. Nastalo je z ugrezanjem na robu Ljubljanskega barja, medtem ko so druge dele hkrati s Krimskim pogorjem dvignili tektonski premiki. Kraško polje so preoblikovali številni procesi. Robna korozija razširja kotanjo. Potoka, ki tečeta po polju, imata razvejano mrežo aluvialnih ponorov, s katerimi širita naplavno dno (Gams, 2003, str. 198-199). Po vodnih značilnostih in po širini je kotanja Ponikve po slovenski kraški terminologiji miniaturno kraško polje, saj je 400 metrov široko in 600 metrov dolgo. Gre za pretočno kraško polje, ker ima izvire in ponore. Leži na nadmorski višini 294 metrov, kar pomeni, da je v višini piezometra. Več tednov na leto ima zalito dno. Presihajoče jezero doseže globino 1 m in ima površino 4000 m2. Obstoj in obseg jezera sta odvisna zgolj od količine padavin. Najpogosteje se voda na kraškem polju zadržuje spomladi in pozno jeseni, vendar je takrat plitvejše. Kotanjo od barja ločuje 20 m ali več visok obod. Robovi so na severnem in vzhodnem delu najbolj strmi. Na severozahodu se za požiralniki dviguje hrib s cerkvijo Sv. Vida v Preserjah, bolj odprt je zahodni rob za novimi požiralniki proti Kamniku pod Krimom. Bolj položen je tudi jugovzhoden rob, kjer se nad poljem postopoma dviga plitva, 500 metrov dolga kotanja, ki leži pri gručastem naselju Dolenja Brezovica. Izviri Izviri na kraškem polju Ponikve so kraški izviri v nivoju piezometra. Vezani so na južni in jugovzhodni del kotanje: izvir št. I v Loki ima več izvirnih lukenj v pobočju polja, kjer se začenja gozd. Njegova voda teče po strugi drugega potoka naprej do požiralnikov; kras Krimskega hribovja in Rakitniške planote. Zraven na robu gozda je pod drevesi manjši kraški izvir št. II, ki pa očitno hitro presahne in ni vodnat, saj ni nakazane struge. Desno od kmetije Ponikvar je največji izvir št. III, kjer voda izvira v več izvirnih luknjah v pobočju. Zatrep ni izražen. Je zelo vodnat, urejen in ograjen s kamenjem. Potok Ponikva je največji potok na kraškem polju. Vodo dobi iz izvira III, ki vanj podzemno priteka iz višjega zaledja. Z barvanji so ugotovili podzemno povezavo vode z Rakitniškega polja, mimo Genečega dola, Gorenje in Dolenje Brezovice do izvirov na kraškem polju Ponikve. Potok Ponikve nato teče po okljukih po 600 metrov dolgem ilovnatem dnu polja in ponika v številnih požiralnikih. Pred ponori se vanj zliva drugi potok kraškega polja, ki zbira vode iz dveh izvirov: I in II. V ta dva izvira priteka voda z Rakitniškega polja po drugi vzporedni poti od Zastene in Globoke doline do Konjske doline v izvire v Podkamniku. Del te vode se prelije v izvire na kraškem polju Ponikve. Ker izvira I in II nista vodnata, je potok večinoma suh. V severnem delu kraškega polja Ponikve, v predelu Rupe, je 7 ponorov. Najstarejši in največji so najbolj severno, a kadar je vode manj, ponikne v manjših ponorih, ki so bližje potoku. Gre za manjše luknje ob strugi (2) ali par metrov stran od struge (1) ali večje ponore (3). Trenutno aktivni ponor (3), v katerem so se zgubljale vode potoka Ponikva, je okrogle oblike s premerom štiri metre. Zato so bili 6.09.2006 zadnji glavni ponori (4, 5 in 6) suhi. Glavni ponori so v povprečju pet metrov visoki, 10 metrov dolgi, do njih pa vijuga struga potoka Ponikve. Na karti so vrisani kot trije ponori, čeprav se ob teh večjih ponorih pojavljajo še manjši, tako da je skupno število ponorov 7. Eden je bil zasut z gradbenim materialom. Še večji ponori, ki so očitno novejši (8, 9 in 10) ležijo na zahodnem delu Ponikev. Ponori so lijakastih oblik in imajo nakazano strugo. Največji požiralnik (10) je 12 metrov dolg, 8 metrov širok, 7 metrov globok in ima strme robove. Ostala dva ponora (9 in 11) sta široka le dva metra in plitvejša. V tem primeru bi lahko šlo tudi za sufuzijske vrtače, ki požirajo odvečno poplavno vodo, saj še nimajo nakazane struge. Vode, ki poniknejo v požiralnikih na kraškem polju Ponikve, po 1 km podzemeljskega toka pritečejo na dan v izvirih v Podkamniku. Izvir Malnarjev graben, kjer je nekoč obratoval mlin, je izredno vodnat. Od naselja Podkamnik pod hribom Sv. Jožefa se nato njegov tok nadaljuje po robu barja proti Podpeči. Voda iz glavnih požiralnikov pa naj bi podzemno tekla po drugi poti proti Barju, in sicer vzhodno pod naseljem Preserje do Podpeči, kjer pride na dan v izvirih Zotlarjev studenec in Strojarček. Kotanja z naseljem Jezero pri Podpeči leži na skrajnem severnem robu obravnavanega območja. Gre za kotanjo, ki leži na enaki nadmorski višini (290 metrov) kot Ljubljansko barje. Od njega ga loči le 2-10 metrov visok rob. Kotanjo obkrožajo vrhovi: Sveta Ana (484 m) na zahodni strani, na vzhodu Veliki vrh (379 m) in Ovčji grič (455 m), na jugu pa Planinski grič (579 m) in Špilj (526 m). Ime kotanja Jezero sem povzela po Gamsu, ki je v svojem delu (Kras v Sloveniji- v prostoru in času, 2003) za vse večje depresijske oblike na obravnavanem območju uporabil ime kotanja. Kotanja Jezero je zgrajena iz dveh različnih kamnin. Na južnem in zahodnem delu jo gradi oolitni in temnosivi apnenec, ki se menjava s sivim bitumoznim zrnatim dolomitom. V Podpeči je v tem apnencu sedaj že opuščen kamnolom. Obrobje dna je na južni in zahodni strani iz jurskega bituminoznega apnenca. Na vzhodu pa kotanjo gradi zrnat dolomit in svetlosiv apnenec z zrnatim dolomitom. Tektonika je poglobila kotanjo Jezero. Zapolnujejo jo barjanski sedimenti, ki v jezeru sestavljajo dno do globine 8-10 m. V nižje jurske apnence se zajeda špranjasto odvodno brezno Podpeškega jezera, ki se v globini 50 m izravna v neprehodno ožino. Sama korozija dna kotanje ne bi mogla poglobiti, saj je naplavina nepropustna in je njena površina en meter nad površino Ljubljanskega barja. (Gams, 2003, str. 198-199). V kotanji s Podpeškim jezerom se pojavljajo podobni sedimenti kot na Ljubljanskem barju, saj je bila nekoč del barske kotline. Vrhnjo holocensko plast predstavlja črna barjanska prst, pod njo je temno rjavo šotno blato, nižje je zeleno siva glina, sledi sivo zelena močno karbonatna kreda, ki lahko vsebuje tanjše plasti sive gline. Pod kredo se nahaja temno siva glina. Šote in naplavine okoli jezera pri vasi Jezero segajo več kot 10 m pod ravno dno, do skalne podlage. Dno kotanje je zelo mokrotno in zato primerno le za travnike, na dvignjenih delih (robovih) je primerno za poselitev in njive. Na pobočjih se takoj začenja gozd. Na severnem robu kotanje je naselje Jezero s 660 prebivalci (Statistični urad…, 2002) in se vleče od jezera po celem vzhodnem obodu kotanje. Zahodna stran kotanje ni poseljena. Gre za kotanjo, dolgo 1 km in široko 0.5 km, ki leži na nadmorski višini 290 metrov. Ker loči kotanjo od Ljubljanskega barja do 10 metrov visok skalni prag, je očitno, da gre za tektonsko udorino. Skalni prag je na najnižjem mestu visok le 2 m, zato je tu čez speljana cesta. Robovi kotanje niso strmi in se počasi dvigujejo proti prej omenjenim vrhovom. Na južnem delu, za izviroma 6 in 7, imamo večje število manjših vrtač, ki niso globlje od 3 metrov. Na severozahodnem delu kotanje leži Podpeško jezero, v katerega površinsko dotekata dva potoka, ki zbirata vode iz kraških izvirov na južnem robu močvirnate ravnice. Osrednji potok se imenuje Mlinski potok in vijuga od jugovzhoda proti severozahodu do jezera. Vodo dobiva iz devetih izvirov. Na jugovzhodni strani kotanje izvirajo iz kamnine beli apnenec in zrnati dolomit štirje izviri. Na južnem in zahodnem obrobju kotanje pa je še šest kraških izvirov, ki privrejo na dan iz jurskega bituminoznega apnenca. Vseh deset izvirov je kraških. Ležijo na nadmorski višini 291 do 292 metrov in so v nivoju piezometra. Ob zapuščenem mlinu so štirje izviri, glavna dva (3 in 4) sta bila zajeta za potrebe mlina, ki pa sedaj propada. Izvir 1 je okrogle oblike s premerom 1 meter. Nahaja se pri hiši pred mlinom, okolica je urejena, zato je lepo viden. Pod njim se pred mlinom nahaja izvir 2, ki pa ni izrazit, saj voda privre na dan kar iz makadamske poti. Vsi skupaj se združijo v Mlinski potok, ki teče po močvirni ravnini v Podpeško jezero. Izvir 5 se nahaja v pobočju pod drevesom in je polkrožne oblike. Kadar je vode manj, izvira 10 metrov nižje ob poti (5a) in se steka naprej v Špelin potok. Izvir 6 je zajet in zelo vodnat. Voda iz izvira teče v Špelin potok, ki se po približno 300 metrih združi v Mlinski potok. Izvir 7 je v gozdu, vodnat in širok 10 m, voda pa prihaja na dan na dveh koncih. Izvir 8 je elipsaste oblike s premerom le 0.5 metra. Zaradi njegove majhnosti ga težko opazimo, poleg tega pa je poraščen z grmovjem. Po približno 300 metrih se njegova struga priključi Mlinskemu potoku. Izvir 9 je precej vodnat, elipsaste oblike. Domačina ga imenujejo Joškov studenec (imena dobijo po lastniku parcele oziroma po domačiji). Po 200 metrih se izlije v Mlinski potok Izvir 10 je Markunov studenec, ta nikoli ne presahne. Ker je v bližini jezera, teče naravnost vanj in se za razliko od ostalih izvirov ne izliva v Mlinski potok. To jezero je pravilne okrogle oblike in je stalno, njegova gladina na 290 metrih nadmorske višine pa niha le malo. O globini jezera so različna ugibanja. Blatno dno se počasi spušča do globine 14 metrov, nato pa se hitro prevesi v dve navpični odtočni brezni. Južni je globok 29 metrov in ima nekaj previsov, severni pa je globok 22 metrov, v njem pa se na koncu začne 1 meter širok rov v smeri severozahod-jugovzhod, ki povezuje oba lijaka. Na začetku severnega lijaka so potapljači našli dve razpoki, skozi kateri se po 10 metrih pride v spodnjo dvorano, ki pa je precej zamuljena. Le na odtočnem mestu mulja ni, ker je tok vode zelo močan. Voda izteka skozi razpoko, ki je precej široka, a nizka. Potapljači so leta 1996 prišli le do globine 29 metrov. Kasneje se je v ozko razpoko spustil potapljač, ki je po nekaj metrih ozkega rova priplaval v večjo dvorano do globine 45 metrov. Z naslednjimi potopi so prišli do globine 51 metrov. Tam dvorana prehaja v nizek rov, po katerem v smeri proti severu odteka voda, ki pride na površje v 300 metrih oddaljenih izvirih severno od jezera (Vrhovec, Mihailovski, 1996, str. 114-115). Jezero je poleti primerno za kopanje, priljubljeno pa je tudi pri ribičih, ki potapljačem večkrat onemogočajo delo. Leta 1988 je bilo zavarovano kot naravni spomenik. Fotografija 51 in fotografija 52: Podpeško jezero je priljubljena izletniška točka, kjer poleti kopalci jezijo vztrajne ribiče, ki lovijo smuče, some, amure, tolstolobike, krape, linje, rdečeoke, postrvi, klene, rdečeperke in ščuke. Krimsko hribovje in Rakitniška planota pripadata nizu Visokih dinarskih planot. Obravnavano območje je sestavljeno pretežno iz mezozojskih apnencev in dolomitov, ki so omogočili nastanek krasa in značilne kraške hidrologije. Glede na kamninsko podlago, v kateri se kras razvije, ločimo apneniški in dolomitni kras. Na obravnavanem območju se pojavljata oba. Nekraški relief se pojavlja le na nekaterih obrobnih delih obravnavanega območja, kjer so slabše prepustne kamnine omogočile rekam Iški, Zali in Prušnici, da se kljub ugrezanju Ljubljanskega barja obdržijo na površju in izdolbejo globoke doline. Na obravnavanem območju je v prevladi dolomitni kras, saj več kot polovico ozemlja gradi glavni dolomit noriške-retske starosti. Poleg korozije tu prevladujeta še erozija in denudacija, zato tak kras imenujemo tudi fluviokras. Na glavnem dolomitu sta nastali dve kraški polji, pogostejši so dolci, to so podolgovate in dolinam podobne reliefne oblike na dolomitu brez stalnega površinskega toka. Na dolomitnem krasu so vrtače in večje jame redke. Manj je apneniškega krasa, vendar je bolj izrazit kot dolomitni. Na apneniškem krasu med površinskimi oblikami prevladujejo kopasti vrhovi, velike globeli in vrtače. Vrtačast svet je omejen na jurske apnence, ki se pojavljajo v okolici Krima in Srebotnika. Poleg vrtač med pogostejše kraške oblike štejemo bogaze, ki so manjši kraški jarki, udornice, velike globeli, brezstrope jame, jame in brezna. Glede na velik globinski potencial imata Krimsko hribovje in Rakitniška planota malo jam in brezen. Na obravnavanem območju jih je registriranih 78, gostota pa znaša 0,8 jam na km2, kar je blizu slovenskega povprečja. Gostota jam in brezen je največja na apnencih, v glavnem dolomitu jih je manj. Da bi ugotovila razlike, ki se pojavljajo med apneniškem in dolomitnem krasu sem izbrala tri manjša vrtačasta območja, ki ležijo na tistih kamninah, ki na obravnavanem območju prevladujejo: Ograde pri Gorjem Igu v glavnem dolomitu, Jezerski boršt v spodnjeliasnem apnencu in dolomitu ter srednjeliasnem apnecu in Zalake v zgornjeliasnem apnencu. Izbrana območja sem kartirala in ugotovila, da med njimi prihaja do razlik predvsem v kamnitosti površja, pojavljanju reliefnih oblik, njihovi oblikovanosti, gostoti in razporeditvi. Pokrov prsti na apnencu ni sklenjen, medtem ko je bil na glavnem dolomitu pokrov prsti sklenjen tudi na najstrmejših pobočjih vrtač. Tako so Ograde v celoti porasle s travo, možna je kmetijska obdelava, saj večino območja predstavlja nerazčlenjeno površje. Poleg dolcev sta pri Ogradah tudi dva kraška izvira in požiralnik. Vrtače v dolomitu so manj izrazite, plitvejše in nimajo strmejših pobočij, značilno za njih pa je, da so skoncentrirane le na enem delu območja, ki je bolj propusten za vodo. Za apneniški kras je značilna razporejenost vrtač po vsem območju. Tako v Zalakah kot v Jezerskem borštu je bila gostota vrtač velika, razlika se je pokazala v razporejenosti in oblikovanosti vrtač. V Jezerskem borštu so vrtače zaradi bolj razgibanega reliefa razporejene manj enakomerno in so nepravilnih in različnih oblik z različnimi nakloni in z neenakomerno visokimi robovi, medtem ko so vrtače v Zalakah pravilnejših oblik in so po celotnem kartirnem območju razporejene enakomerno. Vrtače v Jezerskem borštu in Zalakah so si podobne po globini, saj na obeh območjih prevladujejo tiste z globino treh metrov in več. Na apnencu je kraško površje razčlenjeno predvsem z vrtačami. Ostale reliefne oblike na apneniškem krasu so bile v Jezerskem borštu estavela, jami Skednenca in Ledena jama, bogaz, v Zalakah pa sem poleg vrtač našla le eno jamo v dvojni vrtači. Za kraški relief je značilna tudi kraška hidrologija. Večina vode se odvodnjava podzemno v porečje Ljubljanice. Krimsko hribovje in Rakitniška planota predstavljata zaledje za vodonosni sistem Ljubljanskega barja in izvire na Barju. Z barvanji je bila dokazana pot vode iz Rakitne proti Barju, in sicer v dveh vzporednih tokovih. Voda, ki ponikne v severozahodnem delu Rakitniškega polja, podzemno odteka proti Genečem dolu, Gorenji in Dolenji Brezovici in pride na dan v izvirih na kraškem polju Ponikve. Po njem teče površinsko do požiralnikov v severnem delu Ponikev in se nato podzemno odvodnjava proti izvirom na južnem obrobju Barja. Drugi podzemni tok poteka z Rakitniškega polja skozi Zastene, Globoko dolino, Konjske doline proti izvirom v Podkamniku. Znano je tudi, da vode, ki izvirajo na obrobju kotanje Jezero in se stekajo v Podpeško jezero, pridejo na dan ponovno v izvirih pri Podpeči, ki so le 300 metrov oddaljeni od Podpeškega jezera. Vode iz območja Gornjega Iga verjetno podzemno odtekajo proti izvirom v Virju, vendar pa barvanja še niso bila opravljena. Največ izvirov je na obrobju obravnavanega območja na stiku karbonatnih kamnin Krimskega hribovja in barjanskih sedimentov. Na obravnavanem območju pa se poleg kontaktnih kraških izvirov pojavljajo tudi izviri v nivoju piezometra. Podrobneje sem na terenu raziskala tista območja, na katerih se pojavljajo najbolj tipični kraški pojavi. V diplomskem delu sem ob izdelani geomorfološki karti opisala Rakitniško polje, kraško polje Ponikve in kotanjo Jezero. Rakitniško polje je dolomitno kraško polje, ki leži na 800 metrih nadmorske višine in je robno kraško polje. Izviri se pojavljajo na južnem robu polja, kjer se pojavlja slabše prepusten dolomit srednje- in spodnjetriasne starosti. Od tu teče potok Rakitniščica proti najnižjemu severozahodnemu delu polja, kjer ponikne v večjem požiralniku, ki so ga obzidali že v času Marije Tereze. Za požiralniki so številne vrtače in sufozijske reliefne oblike v sedimentih. Pobočja Novaške gore in Županovega vrha, ki obdajata kraško polje, so razčlenjena z dolci. Kraško polje Ponikve je polje v nivoju piezometra, saj leži v podobni nadmorski višini kot sosednje Ljubljansko barje in je prelivno kraško polje. Voda iz okolice Rakitne izvira na južnem robu polja. Potoka, ki tečeta po polju, ponikata v severnem delu, kjer so številni požiralniki. Voda ponovno pride na dan v izvirih v Podkamniku. Dno kraškega polja Ponikve je več dni na leto zalito z vodo, presihajoče jezero se imenuje Brezoviško jezero. V podobni nadmorski višini in le dva kilometra oddaljena od Ponikev, je pri vasi Jezero v jurskih apnencih tektonsko poglobljena kotanja s Podpeškim jezerom, saj je od Ljubljanskega barja ločena le z nižjim skalnim pragom. Potoki, ki tečejo po močvirnati ravnici, zbirajo vodo iz številnih izvirov na južnem robu kotanje in ponikajo v Podpeškem jezeru z breznom, v katerem so se potapljači potopili do globine 51 metrov. Iz Podpeškega jezera voda podzemno odteka v izvire pri Podpeči, ki so le 300 metrov oddaljeni od jezera. Ker je Krimsko hribovje in Rakitniška planota še dokaj neraziskano kraško območje, se ponujajo številne možnosti za nadaljnjo obravnavo. Poseben izziv predstavljajo velike depresije, kot je Globoka dolina. Potrebni bi bili dokazi, da se potrdi ali ovrže teza o Gamsovi suhi dolini (Gams, 2003, str. 363), ki naj bi jo tektonika razčlenila na štiri dele, in sicer na najvišje ležeči Geneči dol, pod njim Gorenja in Dolenja Brezovica ter zadnja najnižja stopnja kraško polje Ponikve. Potrebno bi bilo raziskati tektonsko zgradbo okolja ter podzemno pretakanje vode s Krimskega hribovja in Rakitniške planote. Obravnavano območje ima veliko možnosti za razvoj turizma, predvsem izletniškega, zato bi bilo potrebno urediti turistični razvoj in ponudbo z varstvom narave ter ohraniti kraške pojave, ki so zaradi majhnosti še toliko bolj zanimivi in potrebni pravilne zaščite. 

