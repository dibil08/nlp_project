Kontaktni kras je tip reliefa, značilen za stik med kraškimi in nekraškimi kamninami. Na kontaktnem krasu so značilne posebne geomorfološke oblike, kot so slepe doline, suhe doline, zatrepne doline in številne druge. Območje proučevanja v naši diplomski nalogi je bila Vremska dolina, največja slepa dolina v Sloveniji, ki leži na kontaktnem krasu med Vremščico in Brkini. Bistveno vlogo pri oblikovanju površja je imela Reka, ki ponika v Škocjanskih jamah na koncu Vremske doline. Osredotočili smo se na različne geomorfološke oblike, ki se pojavljajo na stiku eocenskega fliša ter paleocenskih in krednih apnencev na izbranem območju. Pojavljajo se tako kraške geomorfološke oblike, kot so jame, brezna, udornice, vrtače, ponori, osamelci in drobne kraške oblike, kot tudi fluvialne geomorfološke oblike, erozijski jarki, naplavna ravnica. Pomembnejše oblike območja so prikazane tudi Vremska dolina leži v jugovzhodni Sloveniji med Vremščico in Brkini, kjer teče reka Reka. Na severnem delu Vremsko dolino omejuje Vremščica, na južnem delu pa Brkini, iz katerih priteka veliko pritokov Reke. Reka, tudi Notranjska Reka, izvira na Hrvaškem, južno od Gomanc, kjer nosi ime Vela voda ali Velika voda. V Sloveniji kot reka Reka najprej teče po južnem robu Snežniškega pogorja. Mimo Ilirske Bistrice v smeri proti severozahodu teče ob vznožju Brkinov, ki ga sestavljajo flišne kamnine. Ko v Gornjih Vremah Reka priteče na apnence, se dolina razširi. Na zahodnem delu se dolina Reke izteče v ozkem kanjonu, ki se zaključi s ponorom površinskega toka Reke v Škocjanske jame. Razširjeni del doline od Gornjih Vrem do vstopa v kanjon je slepa dolina. To je največja slepa dolina v Sloveniji. Nad kanjonom se nahajajo uravnave s tipičnimi kraškimi geomorfološkimi oblikami. Dolina Reke tako leži na prehodu iz fluvialnega v kraški relief, za kar se uporablja izraz kontaktni kras. Nastala je slepa dolina, ki je tipična površinska reliefna oblika ponornega kontaktnega krasa. Poleg slepe doline je nastal tudi zanimiv splet fluvialnih in kraških geomorfoloških oblik. Namen diplomske naloge je geomorfološka analiza Vremske doline. Pri tem smo si postavili naslednje cilje: pregled obstoječe strokovne in znanstvene literature o kontaktnem krasu in slepih dolinah ter o geomorfoloških značilnostih Vremske doline; pregled geoloških, hidroloških, pedoloških in družbenogeografskih značilnosti Vremske doline; morfografska, morfometrična in morfogenetska analiza geomorfoloških oblik na proučevanem območju. Pri pisanju diplomske naloge smo uporabili kombinacijo različnih metod dela. Delo je temeljilo na kabinetnih in terenskih metodah proučevanja. S pregledom obstoječe strokovne in znanstvene literature smo postavili teoretično izhodišče o značilnostih kontaktnega krasa in tipičnih geomorfoloških oblikah, ki se na takšnem površju pojavljajo. Pri tem je naša raziskava temeljila predvsem na delih Gamsa (1962, 1974, 1983, 1986), Mihevca (1991), Forda in Williamsa (2007) ter v manjši meri še na drugih delih predvsem slovenskih avtorjev. Podatke o geoloških značilnostih območja smo pridobili predvsem iz Osnovne geološke karte SFRJ v merilu 1 : 100 000 (listi Gorica, Ilirska Bistrica, Postojna in Trst) in tolmača lista Ilirska Bistrica (Šikić, Pleničar, 1975). Pri interpretaciji podatkov so nam bila v pomoč dela Kneza (1989, 1992), Jurkovška in sod. (1996) ter Cucchi in sod. (2015). Prav tako smo iz različne literature pridobili informacije o hidroloških, pedoloških in družbenogeografskih značilnosti Vremske doline. Nato smo pregledali še strokovno in znanstveno literaturo o geomorfoloških značilnostih Vremske doline. Tematika je bila obravnavana predvsem v naslednjih delih: Slovensko primorje (Melik, 1960), Vremska dolina in Divaški Kras (Radinja, 1967) in Škocjanski kras kot vzorec kontaktnega krasa (1983). Podatke o jamah smo pridobili iz Katastra jam na Jamarski zvezi Slovenije in iz E-katastra jam Društva za raziskovanje jam Ljubljana. Na podlagi omenjenih del smo obravnavane geomorfološke oblike označili na temeljnem topografskem načrtu območja v merilu 1 : 5 000. Na omenjenem načrtu smo označili tudi določene geomorfološke oblike, ki smo jih prepoznali na senčenem reliefu LIDAR. Potem smo opravili terensko kartiranje geomorfoloških oblik, pri čemer smo še posebno pozornost namenili območjem, ki smo jih predhodno označili na temeljnem topografskem načrtu 1 : 5 000. Na podlagi vseh zbranih podatkov s terenskega dela smo s programom ArcGIS 10.3.1 for Desktop izdelali različne karte s prikazom površja in geomorfoloških oblik območja. Pri tem smo si pomagali s senčenim reliefom LIDAR, digitalnim modelom nadmorskih višin Geodetske uprave Republike Slovenije in E-katastrom jam. Morfografska analiza je bila tako izvedena na podlagi obstoječe literature in podrobnega terenskega dela, morfometrična analiza na podlagi terenskih ocen, temeljnega topografskega načrta in programske podpore programa ArcMap, morfogenetska analiza pa predvsem na podlagi obstoječe strokovne literature. Kras je ozemlje s kraškim vodnim odtokom in korozijo lahko topnih karbonatnih kamnin, za katero so značilni kraški procesi, pojavi in oblike (Geografski terminološki slovar, 2005, str. 187). Za razvoj kraškega površja morata biti torej izpolnjena dva pogoja: hitro in učinkovito kemično raztapljanje kamnine (korozija) in podzemeljsko oz. pretežno podzemeljsko odtekanje padavinske vode, kar omogočajo kraške kamnine s špranjami in lezikami (Gams, 1998). Kraško površje se lahko razvije na različnih, posebno topnih kamninah, kot so apnenec, marmor in sadra (Ford, Williams, 2007). Pri dobro vodoprepustnem kraškem površju je značilno navpično ali skoraj navpično ponikanje padavinske vode, zato tam ne najdemo večjih vodotokov ali jam. Drugačni pogoji za nastanek krasa pa nastanejo tam, kjer se v kraško podzemlje stekajo večji vodotoki. Kontaktni kras – stik površinske in podzemeljske vodne mreže – nastane okoli otokov vododržnih skladov kamnin sredi kraškega ozemlja ali na stiku večjega nekraškega in večjega kraškega ozemlja (Gams, 1983). Poleg izraza kontaktni kras v literaturi srečamo tudi izraza kontaktni fluviokras (Gams, 1986) in stični kras (Geografski terminološki slovar, 2005). V diplomskem delu bomo uporabljali izraz kontaktni kras, ki je v literaturi najbolj razširjen. Kontaktni kras torej nastane na kontaktu med vodoprepustnimi (kraškimi) in neprepustnimi (nekraškimi) kamninami, na primer na kontaktu med karbonatnimi kamninami in flišem. Na vmesnem, prehodnem pasu med kamninama tako nastajajo različne kraške oblike, predvsem pod vplivom ponikajočih rek (Encyclopedia of Caves, 2012, str. 201). V tuji literaturi se izraz kontaktni kras redko uporablja, saj avtorji tako obliko reliefa opisujejo kot del fluviokrasa (Encyclopedia of caves and karst science, 2005) ali kot kras, ki ga oblikujejo alogeni pritoki rek (Ford, Williams, 2007). Takšna oblika krasa nastane, ko je alogeni tok vode na kras še posebej močan, saj takrat lahko precej presega zmogljivosti krasa, da ga absorbira. V takem primeru lahko reke svojo celotno pot čez kraško površje tečejo po površini in ga preoblikujejo. Površinski tok reke čez kraški relief je odvisen tudi od naklona površja: večji kot je naklon, manjša je izguba vode v podzemlje. Če je naklon med vhodno in izhodno mejo krasa majhen, je običajno, da reka v kras vreže tako imenovano prebojno dolino. Če je naklon večji, se bo prebojna dolina oblikovala v primeru, da je površinski tok dovolj močan. Takšnih sotesk ne smemo enačiti s soteskami, ki so se razvile s podori jamskih stropov. Vodotok v apnencih lahko začne ponikati, če pride do dviga površja ali znižanja erozijske baze (Ford, Williams, 2007). Mihevc (1991b) razlaga, da na oblikovanost površinskega reliefa na kontaktnem krasu vplivajo količina vode, rečni režim, naplavine in kemične lastnosti alohtone vode. Relief je tako odraz razmerja med dotokom vode in naplavin ter korozijo, odtokom in odnašanjem naplavin. Relief je prav tako odvisen od obstoječega stanja pred odtekanjem vode v kras. Depresijske reliefne oblike na kontaktnem krasu oblikujeta predvsem erozija in lokalna korozija (Mihevc, 1991b). Na kontaktnem krasu je prisotne več vode, zato raztapljanje apnenca poteka hitreje kot na običajnem kraškem površju, kjer relief oblikuje le padavinska voda. Površinski vodotoki prenašajo sedimente, ki jih odložijo, preden poniknejo v ponor ali jamo. Prav tako je zaradi sedimentov v vodi oziroma ogljikovega dioksida, prisotnega v sedimentu, korozija hitrejša. To je razlog, da je dno slepe doline pred ponorom pogosto uravnano (Mihevc, 2010). Gams (1974) na podlagi medsebojne lege kraških in nekraških kamnin loči osnovne tipe kontaktnega krasa. Pri razdelitvi upošteva predvsem način pretakanja, ki izhaja iz geološke oblikovanosti kontakta kamnin in njene oblike: tip z oddvojenim odtekanjem (vode s kraške in nekraške kamnine odtekajo ločeno); tip s prečnim pretokom; tip z vzdolžnim koncentriranim odtokom; obalni kontaktni kras; tip večjega pasu kraških kamnin s sredotežnim in vzdolžnim odtekanjem; manjše območje s sredotežnim odtekanjem; robni kras z manjšimi prodonosnimi pritoki; robni kras s prodonosnimi rekami; tip osamljenega krasa s sredobežnim odtokom. Gams (1986) prav tako razlikuje več tipov kontaktnega krasa glede na značilne skupine površinskih in podzemeljskih pojavov: tip s prevladujočimi slepimi dolinami (ko na daljšem kraškem stiku priteka več prodonosnih potokov z agresivno vodo, ki zaradi nihanja vodnega toka ustvarjajo pleistocenske prodne terase; npr. Podgrajsko podolje); tip s prevladujočimi suhimi dolinami (odmiranje površinske drenaže in pritok neprodonosnih rek; npr. Senožeško podolje); tip z robnimi kraškimi polji (dotok večjega toka na kras, ki oblikuje poljem podobno večjo slepo dolino, s pleistocenskimi naplavinami; npr. Vremska dolina, Popovo polje, Cetinjsko polje, Grahovsko polje); tip z robnimi ravniki (več teorij o nastanku ravnika, ki je nato kasneje preoblikovan s kanjoni, različnimi dolinami in jamami); oazni pretočni gorski kras z vodnimi jamami (skozi gorski hrbet apnencev se pretakajo vodotoki, ki zaradi tektonskega dvigovanja oblikujejo gost sistem jam v nadstropjih; npr. gorovje Api, Borneo); kontaktni kras z globokimi brezni (kjer so ponornice manjše in višinska razlika med ponori in izviri velika; vodo so dovajali tudi pleistocenski ledeniki). Pestrost oblik je po Gamsovem (1986) mnenju posledica mnogih dejavnikov. Najpomembnejši dejavniki, ki ponornicam preprečujejo takojšen spust v kraško podzemlje, so: visoka erozijska baza na odtočni strani; skoncentriran vodni tok in močno prenašanje sedimentov v vodotoku, zlasti proda; vložki manj prepustnih kamnin v krasu. Mihevc (1991) loči dva tipa kontaktnega krasa, in sicer ponorni kontaktni kras in izvirni kontaktni kras. Ponorni kontaktni kras, ki je najpogostejša oblika kontaktnega krasa v Sloveniji, nastane tam, kjer vode z nekraškega površja odtekajo v kras. Drug tip, izvirni kontaktni kras, se oblikuje v bližini stika kraškega in fluvialnega geomorfnega sistema, kjer gladina podzemne vode sega do površja, vode pa iztekajo iz krasa. Površinske vode tako z zadenjsko in bočno erozijo v površju ustvarjajo značilne geomorfološke oblike, imenovane zatrepne doline (Stepišnik, 2011). Tipične geomorfološke oblike kontaktnega krasa so suhe doline, slepe doline, kraška polja, kraške jame in udornice (Gams, 1986). Poleg njih Mihevc (1991) omenja še zakrasele rečne doline, sufozijske lijakaste depresije, ponorne zatrepe, ponorne doline in ponorne jame ter zatrepne doline. Stepišnik (2011) je na kontaktnem krasu proučeval tudi reliktne vršaje. Gams (2001) kasneje k že omenjenim oblikam kontaktnega krasa doda še prebojno dolino, kraški ravnik, nekatere vrste jam (jama z alogeno reko, jama na vododržni podlagi, jama v sendviču) in podledeniški kras. Suha dolina je dolinasta oblika na kraškem površju brez površinskega vodnega toka (Geografski terminološki slovar, 2005, str. 379). Je bodisi ostanek nekdanje rečne doline preko celotnega toka bodisi le del rečne doline, ki je v določenem letnem času suh (Encyclopedia of Caves, 2012, str. 201). Glede na trajanje vodnega toka Slovenska kraška terminologija (1973) loči trajno suhe doline, delno suhe doline in polsuhe doline. Del delno suhe doline je vedno brez površinskega vodnega toka, v polsuhi dolini pa je površinski vodni tok odsoten le neko obdobje. Slepo dolino oblikuje vodotok, ki priteče z netopnih na vodotopne kamnine ter na koncu doline ponika v ponor (Encyclopedia of Caves, 2012, str. 201). Nastane torej v kraških kamninah, kjer vodotok postopoma ponika in na daljši razdalji vrezuje svojo strugo v kamnino. Sčasoma se dolina na ponornem delu zapre, višina njenega roba pa je lahko od nekaj metrov do nekaj sto metrov (Jennings, 1967). Kraško polje je kotanja v kraškem ozemlju s sklenjenim višjim obodom in ravnim dnom. Navadno je široko vsaj 0,5 km. V tipični obliki ima ponikalnico in strm obod (Slovenska kraška terminologija, 1973). Bistvene lastnosti polja so torej (Gams, 2004): najmanj pol kilometra široko ravno dno; sklenjen višji obod, ki je na nekaterih mestih lahko visok le nekaj metrov; večji ali manjši del polja je ravnica. Po različnih kriterijih lahko razlikujemo različne tipe kraških polj. Omenili bomo le robno kraško polje, saj nastane na stiku vododržnih in kraških kamnin, kjer se kotanja pojavi šele niže ob reki. Po hidroloških značilnostih tak tip polja označujemo kot pritočno-ponorniško polje. Takšno polje ima površinske pritoke z vododržnega sveta, ki na kraškem polju poniknejo (Gams, 2004). Udornice so kraške globeli, ki nastanejo z udori stropov nad podzemnimi votlinami. Običajno imajo strma oziroma stenasta pobočja in so različnih oblik in velikosti. Nastanejo lahko z nenadnim udorom ali postopnim mehanskim in korozijskim odnašanjem kamnine nad aktivnimi jamskimi rovi (Stepišnik, 2010). Zakrasele rečne doline so doline, kjer je zaradi razvoja prevodnosti v krasu, ki ga te doline prečkajo, prišlo do izgubljanja vode v kras. Glavna oblika je še vedno fluvialna dolina, v kateri pa začnejo nastajati recentne, manjše oblike, povezane s ponori, zmanjševanjem transportne moči vode in bočnim širjenjem dolin (Mihevc, 1991). Sufozijske lijakaste depresije nastajajo ob samem litološkem stiku nekraške in kraške kamnine. Površje ob kontaktu oblikujejo denudacijski procesi, ki so bili usmerjeni prečno na litološki stik kamnin. Tam so nastali plitvi grezi in lijaki. Z nadaljnjim razvojem se takšne oblike lahko povečajo in bočno zrastejo ter oblikujejo ponorne zatrepe in manjše slepe doline (Mihevc, 1991). Ponorni zatrepi so strmi ali navpični odseki, ki so nastali z odmikom pobočja nad ponori. So širši kot daljši; predvsem tako se ločijo od slepih dolin. V dnu ponornih zatrepov v apnencih delujeta talna korozija in uravnavanje (Mihevc, 1991). Ponorna dolina je depresijska oblika, ki jo izoblikujejo ponikalnice v krasu, vendar je dominantna vloga vrezovanje potoka, zato je vidnih le malo kraških potez (predvsem kraški ponor in dobro prevodni kanali, ki so sposobni odvajati vso alogeno vodo) (Mihevc, 1991). Zatrepna dolina nastane na območju izvirov, kjer voda priteka iz kraške kamnine na nekraško kamnino. S procesom zadenjske erozije se izviri zarezujejo v kraško kamnino in sčasoma oblikujejo dolini podobno obliko. V začetku zatrepne doline pa nad izvirom nastane strmo pobočje, ki ga imenujemo zatrep (Tičar, 2012). Kadar občasni alogeni tokovi prinašajo večje količine naplavin, te lahko preprečijo nastanek slepih dolin, saj je akumulacija gradiva intenzivnejša od korozije. Odloženo gradivo prekrije kraško površje v obliki vršajev, vode pa na njihovih robovih odtekajo v kras. Ko se sedimentacija vršaja prekine, se zaradi neenakomerne denudacije kraškega površja razvije takšna oblika v spodaj ležeči karbonatni matični podlagi. To obliko imenujemo reliktni vršaj (Stepišnik, 2011). Slepa dolina je ena od najpogostejših oblik kontaktnega krasa. To je dolina, ki jo oblikujejo fluvialni procesi, ki se končajo ob vznožju prepadnega ali strmega pobočja, kjer reka, ki je dolino izdolbla, ponika v jamski sistem. V povirnem delu reke po navadi najdemo neprepustne kamnine, kot so peščenjaki ali graniti, površinski tok pa izgine pod zemljo, ko prečka litološko mejo s kraškimi kamninami, kot je na primer apnenec. Večji kot je vodotok, daljšo pot v kras lahko opravi, preden ponikne v podzemlje. V zgodnji fazi nastanka slepe doline zaključna stena ni visoka ali strma. Zato se lahko ob velikem pretoku, ko ponor ne zmore požirati tolikšne količine vode, voda prelije čez pobočje in nadaljuje svojo pot. Takšne doline imenujemo polslepe doline. Sčasoma reka poglablja svojo strugo, pri tem pa lahko za seboj na pobočju pušča tudi terase (Williams, 2004a). Ko je vodotok močnejši, kot zmore kras požirati vodo, ta čez kras teče po površini tudi daljše razdalje. Ko se naklon zmanjša ali pa se zmanjša pretok vodotoka, točke ponora postajajo bolj lokalizirane in morfološko bolj izrazite. Take doline imajo eno ali več ponornih depresij, preko katerih pa lahko včasih tok teče dalje in ponika v nižje ležečih ponorih. Tako lahko nastanejo tudi suhe doline, kjer tok ponika višje po dolini, suho dolino pa doseže le v času poplav. Polslepe doline so tako lahko zgodnji stadij razvoja slepih dolin, preden se podzemeljski kanali razvijejo v celoti (Williams, 2004a). Včasih se še posebej velika slepa dolina oklepa bazena več kot kvadratni kilometer velike ravnine z dobro razvito poplavno ravnico, na katero priteka en ali več alogenih vodotokov. Takšne velike depresije na obrobju krasa so znane kot robna polja. Zaradi njihovega odnosa s ponori so takšna polja pogosto poplavljena, še posebej ob večjih pretokih. Jasna razmejitev med slepo dolino ali robnim poljem še ni določena; ta oblika velja za izrazito prehodno (Williams, 2004b). Tudi Nicod (2003) se strinja, da osnovna definicija kraškega polja lahko povzroča težave pri definiranju, saj je pri nastanku kraškega polja prisotnih veliko več dejavnikov. Prav tako omenja, da je slepa dolina lahko le točka v procesu nastajanja kraškega polja. Gams (2004) loči slepo ali suho dolino, ki ima uravnano dno, od kraškega polja na podlagi kriterija širine polja, in sicer mora biti dno polja široko najmanj pol kilometra, medtem ko so doline ožje. Gams (1962) je slepe doline s preučitvijo največjih in najbolj značilnih v Sloveniji razdelil v tipične skupine glede na njihovo obliko: slepe doline, ki se na prehodu na apnenec razširijo (npr. Brdanska dana, Brezovica); slepe doline, ki se na prehodu na apnenec zožijo (npr. Račiška dana, Ponikva); sestavljene oblike in slepe doline prehodnega značaja (npr. Notranjska Reka, Lokva). V svoji raziskavi je Gams hotel preveriti, ali slepe doline nastanejo pretežno z erozijo ali s korozijo. To je dokazoval z meritvijo trdote vode v rekah in potokih, ki so oblikovali slepe doline. Ugotovil je, da so vodotoki z mehkejšo vodo na apnencih delali večje in daljše kotanje kot vodotoki z bolj trdo vodo. Slepe doline v prvi skupini so torej nastale pod večjim vplivom korozije, saj je bila ta lahko bolj učinkovita. Druga skupina slepih dolin z ozko in krajšo dolino na apnencih je nastala pretežno z erozijsko-denudacijskimi procesi. Ker je erozijske oblike površja preoblikovala tudi korozija, je površje videti starejše, kot je v resnici. Velik vpliv na obliko slepih dolin imajo tudi rečni sedimenti na njenem dnu. Nekje so namreč vodoprepustni in omogočajo talno korozijo, ponekod pa so popolnoma neprepustni in voda nima stika z apnencem, ki leži pod sedimenti. Danes je bočna korozija kot prevladujoč proces prisotna v tistih slepih dolinah, v katerih so na dnu vododržni klastični sedimenti, talna korozija pa v tistih slepih dolinah, kjer je naplavina grobozrnata in vodoprepustna (Gams, 1962). Mihevc (1991a) opozarja, da se v slovenski in tuji literaturi termin slepa dolina uporablja za vse depresijske oblike, ki so nastale ob ponorih rek, pa čeprav jim je skupno le poniranje v kras. Zato Mihevc slepe doline razume kot depresijske oblike na kontaktnem krasu, ki imajo v karbonatnih kamninah razširjeno dno, ki je posledica korozijskega delovanja ponornice. Pri tem pobočja slepe doline segajo do tam, do koder segajo pobočni procesi, ki jih povzroča bočno širjenje ali poglabljanje doline. Pomembna lastnost slepe doline je, da je na apnencu daljša kot širša; v nasprotnem primeru to ni slepa dolina, ampak ponorni zatrep. Prav tako je tipična značilnost slepe doline, da pride do izgubljanja vode v bok in dno doline skozi več ponorov. Zato se boki doline zaradi korozije odmikajo, morfološko pomembna pa je tudi korozija pod naplavino, kar povzroči široko dno slepe doline. Nadaljnji recentni procesi pa so povezani s poplavljanjem vodotoka, naplavljanjem naplavin in njihovim spiranjem v kras, pobočnimi procesi na obodu in ponori rek. Pogosto so slepe doline pravilnih oblik, kar povzroči sedimentacija plavja v obliki vršaja, zaradi česar je korozija najintenzivnejša na čelu vršaja. Za oblikovanje dolin je pomembna tudi bližina gladine podtalne vode. Tektonski premiki zelo vplivajo na preoblikovanje slepih dolin. Če je dvigovanje prehitro, jim ponikalnice ne morejo slediti, zato nastanejo fosilne slepe in suhe doline na različnih nadmorskih višinah (npr. Račiška dana, Brdanska dana in Novokrajska slepa dolina). Poglabljanje slepih dolin je tako zelo odvisno od piezometričnega nivoja, saj razširitev dna doline nastane na tej višini (Mihevc, 1991a). Erozijske reže in terase v slepih dolinah kažejo na naplavljanje in ponovno erozijo naplavin, kar kaže na občutljivo ravnotežje v sistemu površinskega in podzemeljskega transporta plavja. Ker današnji kontaktni kras teži k poglabljanju in zmanjševanju, je to dokaz za učinkovito podzemeljsko odnašanje materiala. Odnesen material danes bolj vpliva na jame in jamske sisteme, ki pa so daleč odmaknjeni od samega kontaktnega krasa (Mihevc, 1991a). Ločimo dva tipa fosilnih slepih dolin. Prve so nastale s pretočitvijo ponikalnice, torej je ponikalnica spremenila svojo pot, druge pa s skrajševanjem toka po apnencu (Mihevc, 1991a). Pomembno območje slepih dolin v Sloveniji je kontakt flišnih Brkinov in apnenčastega Matarskega podolja, kjer je 24 ponikalnic oblikovalo slepe doline, robne uravnave in ponorne zatrepe. Največja ponikalnica v Sloveniji je Notranjska Reka, ki je oblikovala obsežno pokrajino na robnih apnencih. Nekatere slepe doline so se razvile tudi ob rekah, ki so tekle vzdolž stika kamnin, kot na primer Kočevska Reka ob kraškem ravniku in gornji del Tržiščice ob Ribniški Mali gori. V primerjavi z deležem krasa v Sloveniji je delež kontaktnega krasa majhen. Hkrati pa se z razvojem krasa površje kontaktnega krasa zmanjšuje (Mihevc, 1991a). Vremska dolina leži v jugozahodni Sloveniji. Leži med Krasom, Brkini in Vremščico. Dolina se na vzhodu začne pri naselju Vremski Britof, kjer reka Reka priteče iz eocenskega fliša na apnence. Južni rob Vremske doline se imenuje Barsko in je del Brkinov. Severni rob doline preide v visoko Vremsko hribovje z najvišjim vrhom Vremščico (1025 metrov nadmorske višine). Na zahodnem delu se dolina konča z vstopom reke Reke v podzemeljski svet Škocjanskih jam in tako imenovani Divaški kras (Potočnik, 2008). Avtorji Regionalnogeografske monografije Slovenije Vremsko dolino prištevajo k mezoregiji Brkini in Ilirskobistriška kotlina, sotesko Reke od Vremske doline do ponikanja v Škocjanskih jamah pa v mezoregijo Matični Kras. Začetek Vremske doline definirajo kot spodnji, razširjeni del doline Reke, ki se začne že nizvodno od Ribnice oz. od sotočja Reke s Strženom. Uravnani del Vremske doline, Vremsko polje, meri okoli 2 km2 in je do največ 12 metrov nasut na kraški svet (Kladnik in sod., 1996). Območje Vremske doline leži na prehodu med celinskim in sredozemskim podnebnim vplivom, vendar še spada v submediteransko podnebje (Kladnik in sod., 1996). Za zaledno submediteransko podnebje je značilna povprečna temperatura najhladnejšega meseca med 0 in 4 °C, povprečna temperatura najtoplejšega meseca med 20 in 22 °C in povprečna letna količina padavin med 1200 in 1700 mm. Padavine imajo submediteranski padavinski režim s primarnim viškom padavin jeseni in sekundarnim na prehodu pomladi v poletje (Ogrin, 1996). Ker na izbranem območju ni klimatološke postaje, sta spodaj prikazana klimatograma za naselji Tomaj na Krasu in Ilirska Bistrica s povprečno količino padavin in povprečnimi temperaturami za obdobje 1980–2010. Na podlagi podobnosti med Tomajem in Ilirsko Bistrico, kjer lahko vidimo značilnosti zalednega submediteranskega podnebja, lahko o podobnih značilnostih sklepamo tudi za območje Vremske doline. Območje Škocjanskih jam ima veliko botanično vrednost, saj se tukaj nahajajo nahajališča nekaterih endemičnih, redkih in ogroženih rastlinskih vrst, na primer bršljanovega pojalnika (Orobanche hederae), wettsteinove mrtve koprive (Lamium wettsteini), justinove zvončnice (Campanula justiniana) in nekaterih drugih vrst. Območje je zaradi različnih mikroklimatskih razmer zelo zanimivo, saj so prisotne tako rastlinske vrste gorskih območij kot toploljudne vrste (Peric, Hribar, 2009). Okolico Škocjanskih jam poraščajo hrast cer, črni gaber, jesen, leska, bukev, akacija, bor in druge rastlinske vrste (Žiberna, 1981). Flišnate Brkine poraščajo gozdovi bukve in belkaste bekice, na vmesnih traviščih pa najdemo združbe visoke stoklase in zlatolaske (Kranjc, Peric, 2016). Prav tako je pester tudi zoološki svet z različnimi habitatnimi tipi (submediteranska in subalpinska favna). V vhodnih delih Škocjanskih jam gnezdita ogroženi skalni golob in planinski hudournik. V udornicah lahko odkrijemo tudi gnezdišča velike uharice, sokola selca in alpskega skalnega plezalčka (Peric, Hribar, 2009). Dolina reke Reke je ornitološko pomembno območje, saj vlažni in poplavni travniki nudijo zatočišče koscu, mali bobnarici, prepelici in drugim redkim pticam (Kranjc, Peric, 2016). Večjih sesalcev je malo, med manjšimi pa so prisotni jež, krt, polh, veverica in drugi. Med kačami najdemo gada in modrasa (Žiberna, 1981). Na flišu pred Vremsko dolino so prevladujoč tip prsti po svetovni WRB klasifikaciji distrični kambisoli. Ob celotnem pasu Reke se pojavljajo evtrični fluvisoli. V Vremski dolini prevladujejo evtrični kambisoli. Na pobočjih južno in severno od Vremske doline prevladujejo kromični kambisoli. V ozki soteski reke Reke od Vremske doline do Škocjanskih jam najdemo litične leptosole, v njihovi širši okolici pa rendzične leptosole (Pedološka karta, 2007). Kambisoli so zmerno razvite prsti v rdečih in rjavih odtenkih, za katere sta značilni glinasta tekstura in zmerno kisla reakcija. V splošnem so dokaj dobre kmetijske prsti, še posebej če so zadovoljivo založene s hranili. V Sloveniji je to najbolj zastopana skupina prsti; vanjo uvrščamo rjave pokarbonatne prsti, kraško jerovico ter distrične in evtrične rjave prsti. Fluvisoli so obrečne prsti, ki so se razvile na rečnih naplavinah. Zaradi občasne ali stalne poplavljenosti so te prsti mlade in slabo razvite. Leptosoli pa so razmeroma razvite, a plitve prsti, ki jih pri razvoju omejuje trda oziroma grobo skeletna matična podlaga, v našem primeru apnenec. Po slovenski klasifikaciji med leptosole uvrščamo rendzine in redkejše rankerje (Repe, 2006). Eden od najpomembnejših dejavnikov pri razvoju površja Vremske doline je vsekakor reka Reka. Domače ime vodotoka med Brkini, Snežnikom in Vremščico je Reka. V literaturi zasledimo tudi imena Notranjska Reka, Brkinska Reka in Kraška reka. Gams svetuje, da je raba imena z dodanim pridevnikom smiselna le pri opisih širše regije ali celotne Slovenije, ko ni jasno, za katero Reko gre, pri opisovanju mikrolokacije pa je zadostno ime Reka (Gams, 1993). Porečje Reke je razvito v jugozahodnem delu Slovenije. Njen povirni del je Dleto, kjer se v Reko združujejo številni potočki iz grap na flišnih kamninah. Izvirno območje se začne že na Hrvaškem, in sicer v obsegu 3–4 km2 prav tako na flišnih kamninah (Počkar, Kovačič, Peric, 2014). Izvira južno od Gomanc, kilometer proč od meje s Slovenijo (Peric, Hribar, 2010). Njenemu porečju pripada tudi zahodni del Snežniške planote, od koder se vode podzemno pretakajo proti Reki. Tukaj je razvodnica težko določljiva, saj površje gradijo kredni in jurski apnenci. Na jugu in zahodu se Snežniška planota prevesi v dolino Reke, ki jo pokrivajo eocenski flišni sedimenti. Ravnica ob Reki je prekrita s kvartarnimi nanosi, v katerih je razvit vodonosnik z medzrnsko poroznostjo. Rečna mreža je dobro razvita (Počkar, Kovačič, Peric, 2014). Reka od vznožja Snežniškega pogorja nadaljuje svojo pot proti severozahodu do Ilirske Bistrice. Od tam teče med Brkini na južni strani ter Košansko dolino in Vremščico na severni strani. Pri vasi Gornje Vreme priteče s fliša na apnenec, po katerem teče še 4,5 km daleč po flišnih nanosih. V strugi so pogosto grezi, imenovani kanduti, v katerih se voda izgublja. Površinski tok se konča s ponorom pod 164 m visoko steno zahodnega roba Velike Doline, kjer ponikne v Mohorčičevo jamo (Peric, Hribar, 2010). Informacije o velikosti celotnega porečja Reke se zelo razlikujejo, od 365 km2 (Peric, Hribar, 2010) do kar 442 km2 (Abram in sod., 2014). Razlog je v že omenjeni težko določljivi razvodnici na apnencu. Reka ima dežni režim z odtenki dežno-snežnega režima s sredozemskim poudarkom. Visoke vode se pojavljajo od novembra do aprila, nizke pa od maja do septembra. Reka ima hudourniški značaj (Počkar, Kovačič, Peric, 2014). Na vodomerni postaji Cerkvenikov mlin pred Vremsko dolino znaša srednji pretok 8,95 m3/s, minimalni pretok 0,16 m3/s in maksimalni pretok 387 m3/s. Ob suši lahko Reka popolnoma ponikne že pod vasjo Vreme. Škocjanske jame v takšnem primeru napaja minimalen pretok iz lokalnega kraškega zaledja (Peric, Hribar, 2010). Vsaj enkrat letno Reka na svojem zgornjem delu tudi poplavlja (Počkar, Kovačič, Peric, 2014). Razmerje med povprečnim letnim največjim in najmanjšim pretokom znaša kar 1 : 2 419. To je odraz padavin v obliki močnih nalivov in hitrega odtoka poplavnega vala. Med največjimi poplavami, ki nastopijo približno vsakih 50 let, se Reka v Škocjanskih jamah lahko dvigne tudi za več kot 100 m. Takrat s seboj prinaša ogromne količine sedimentov, okoli 300 000 m3 na leto (Zorman in sod., 2003). Strokovnjaki predvidevajo, da ob stoletni visoki vodi Reka lahko doseže pretoke nad 450 m3/s, kar je 17 % več od največjega zabeleženega pretoka (Kranjc, Mihevc, 1988). Reka poplavlja v svojem srednjem in spodnjem toku. Poplavni del se prične, ko Reka zapusti tesne flišne dolinice in teče po relativno široki dolini z ravnim dnom med Zabičami in Topolcem. Najobsežnejši poplavni svet je v Bistriški kotlini, kar 65 %, vendar poplave ne zalijejo cele doline, ampak predvsem svet ob strugi in nižje dele. Pod Topolcem in Famljami se dolina zopet zoži, a ima vseeno malo ravnega dna, ki spada k poplavnemu svetu, ki obsega 35 % poplavnega sveta Reke. Poplave nastopajo pogosto, nekajkrat letno. Vodostaj Reke je pri postaji Cerkvenikov mlin povprečno 5,8 dni na leto nad 300 centimetri, kar pomeni, da Reka poplavlja. Poplave so bolj pogoste v zimskem in jesenskem času. Ker se Reka hitro odzove na padavine, poplave nastopijo hitro po padavinskem maksimumu, vendar tudi hitro odtečejo. Največkrat trajajo le po nekaj ur. Tretji del porečja Reke, kjer se pojavljajo poplave, sodi k škocjanskemu podzemlju. Gre za kraški tip poplav, ki nastane zaradi preslabe požiralne sposobnosti sifonov v jami. Voda tako zastaja v podzemeljskih rovih in narašča. Takrat se poplavna voda lahko razlije tudi po dnu Velike in Male doline. Tudi ta vrsta poplav se pojavlja enako pogosto kot v dolini Reke, vendar se beležijo le izjemni primeri, saj običajne poplave v jami pomenijo le nihanje vodne gladine. Vremskega polja poplave ne dosežejo, saj je dvignjeno od struge Reke (Kranjc, Mihevc, 1988). Svojo vodo Reka začne izgubljati takoj po prehodu s fliša na apnenec pri naselju Vreme. Leta 1982 se je v strugi pod vasjo Gornje Vreme udrla 5 x 10 m velika in 27 m globoka luknja, v katero je ponikal celotni tok reke. Z jesenskim deževjem je bilo vode preveč za požiralno sposobnost novega ponora in voda je spet tekla po stari strugi do jame. Kasneje je Reka luknjo zapolnila s svojimi nanosi; danes požira manj kot 1 m3/s (Beltram in sod., 2012). Reka ima številne pritoke. Z desne strani porečja dobiva več kraških pritokov, od katerih je najizdatnejši izvir Bistrice. Bistrica zaradi kraškega zadrževanja obilno napaja reko Reko, kadar ima ta malo vode (Geografija Slovenije, 1998). Do leta 1966 je bila voda Notranjske Reke čista in so jo v Vremah celo črpali za potrebe pitne vode Divače. Nato se je zaradi razvoja industrije v Ilirski Bistrici njena kakovost hitro začela slabšati. Njeno onesnaženje je povzročilo propad živalskih vrst in hudo onesnaženje tudi v podzemlju. V Škocjanskih jamah je povzročalo hud smrad. Leta 1990 so zaprli Tovarno organskih kislin, glavno onesnaževalko v Ilirski Bistrici, in kakovost vode se je hitro izboljšala. V študiji v letih 1999 in 2000 je bilo ugotovljeno, da visok pretok Reke še vedno izpira onesnaževanje iz celotnega zaledja. Kakovostno stanje vode je ob nizkih pretokih boljše kot ob višjih. Ko glavnina onesnaževanja odteče po prvem poplavnem valu, se njena kakovost spet izboljša. Od leta 2003 deluje tudi čistilna naprava, ki je še dodatno izboljšala kakovost vode (Abram in sod., 2014). Škocjanske jame so zavarovane že od leta 1981 z občinskim odlokom o zavarovanju Škocjanskih jam, od leta 1996 pa z zakonom o Regijskem parku Škocjanske jame. Kot naravni spomenik so od leta 1986 vpisane tudi na seznam svetovne kulturne in naravne dediščine Unesca. Kot prvo podzemno mokrišče so od leta 1999 vpisane v seznam Ramsarskih lokalitet Unesca. V Regijskem parku Škocjanske jame je zavarovanih 413 ha območja (Zorman in sod., 2003). Zavarovani so jamski sistem, ožje območje nad Škocjanskimi jamami, okoliške udornice in soteska Reke od Škofelj do Škocjana (Zorman, 2015). Namen regijskega parka je ohranjanje geomorfoloških, geoloških in hidroloških znamenitosti, redkih in ogroženih rastlinskih in živalskih vrst, paleontoloških in arheoloških najdišč, etnoloških in arhitekturnih značilnosti in kulturne krajine ter zagotovitev možnosti za ustrezen razvoj (Zakon o regijskem parku ..., 1996). Vremska dolina spada v vplivno območje parka, ki zajema celotno porečje Reke. Velikost vplivnega območja je 450 km2 (Beltram in sod., 2012). Na vplivnem območju parka so prepovedani posegi, ki bi spremenili vodni režim Reke in vplivali na kakovost vode, ter drugi posegi, ki pomenijo tveganje ali nevarnost za okolje in katerih škodljivi vplivi segajo v park (Zorman, 2015). Vremska dolina leži v občini Divača, in sicer obsega sedem vasi: Dolnje Vreme, Famlje, Goriče pri Famljah, Gornje Vreme, Škoflje, Vremski Britof in Zavrhek. V krajevno skupnost Vreme spadata tudi vasi Gornje Ležeče in Podgrad pri Vremah (Vremska dolina, 2016). Naselja so odmaknjena proti robu uravnane Vremske doline in so v večini gručaste oblike. Največje naselje v Vremski dolini po številu prebivalcev je naselje Famlje, kjer je leta 2015 živelo 138 prebivalcev, najmanjše naselje pa Goriče pri Famljah s 27 prebivalci. V vseh naseljih Vremske doline je leta 2015 skupaj živelo 596 prebivalcev. V splošnem se število prebivalcev počasi zmanjšuje. Povprečna starost prebivalcev leta 2015 je 45,5 let. Spolna sestava prebivalstva je skoraj uravnana, z 51 % moških in 49 % žensk (SURS, 2016). Prav Vremska dolina je eno od območij v občini Divača, kjer je nazadovanje števila prebivalcev najmočnejše. Razlogi za to so prometna odmaknjenost in slabe povezave, oddaljenost delovnih mest in neugodna starostna sestava prebivalstva (Razvojni program, 2009). Vremski Britof velja za centralno naselje Vremske doline po svoji legi in funkciji. Že od nekdaj je agrarno-upravno središče. Tukaj najdemo storitvene dejavnosti, kot so pošta, podružnična osnovna šola, cerkev in nekaj turističnih namestitvenih kapacitet (Vremska V preteklosti je bila Vremska dolina gospodarsko pomembna zaradi rudnika črnega premoga. Sistematično kopanje v Škofljah se je pričelo leta 1796 in do leta 1805 so izkopali že 1 500 ton premoga. Vozili so ga tudi v tujino (Trst, Malta). Ob začetku 19. stoletja so manjši premogovniki na Krasu in Brkinih zamrli, večji vremski rudniki pa so ostali aktivni. V kozinskih plasteh na krednem apnencu so odkrili pet slojev liburnijskega črnega premoga debeline od 0,2 do 1,9 metra, ki so se razprostirali od vzhoda proti zahodu. Konec leta 1913 je v jašek rudnika vdrla voda iz Reke in pod seboj pokopala 12 rudarjev. Po tej nesreči so del rudnika zaprli. Po prvi svetovni vojni so rudnik intenzivno izkoriščali. Rudniška jama Zavrhek je bila leta 1955 izčrpana, rudnik v Vremskem Britofu pa so zaprli leta 1964 (Macarol, 2012). Večina delovno aktivnega prebivalstva iz občine Divača se na svoje delo vozi izven občine. Največ delavcev se vozi v Sežano, Ljubljano in Koper. Občina Divača je v primerjavi z ostalimi občinami v obalno-kraški regiji med manj razvitimi občinami, kar se tiče gospodarstva in podjetništva. Z izgradnjo poslovne cone v Divači se je število gospodarskih subjektov nekoliko povečalo (Razvojni program …, 2009). Leta 2014 je bilo v občini registriranih 316 podjetij in samostojnih podjetnikov s skupno 540 zaposlenimi (SURS, 2016). V preteklosti je prevladoval sekundarni sektor, danes pa delujeta le še dve tovarni v Senožečah. Primarni sektor (kmetijstvo, gozdarstvo, lov) deluje le kot dopolnilna dejavnost. Širi se predvsem storitveni sektor (Štok, 2009). Podjetniški razvoj ima potencial predvsem v panogah, ki so že sedaj prevladujoče: promet, gradbeništvo in druge. Prednost občine je vsekakor v ugodnih cestnih in železniških povezavah in ustaljenih izvoznih poteh. V kmetijstvu se srečujemo z majhnimi kmetijami in razdrobljenostjo kmetijskih površin. Pomembna panoga v občini je vsekakor turizem, ki pa ima še velike neizkoriščene potenciale. Največja znamenitost so Škocjanske jame ter druge naravne in kulturne znamenitosti v regijskem parku. Območje je bogato arheološko najdišče z veliko gostoto kulturnih spomenikov. Dobre so tudi možnosti za kolesarjenje in pohodništvo, ki privabljata številne obiskovalce (Razvojni program, 2009). Med turistično zanimivimi kulturnimi spomeniki v Vremski dolini lahko omenimo ostanke gradov Školj in Švarcenek, številne cerkve, kraške domačije, bogate s kamnoseškimi mojstrovinami, ter ostanke rudniške dejavnosti (Vremska dolina, 2016). Jugovzhodna Slovenija in s tem tudi območje Vremske doline pripada prostoru Zunanjih Dinaridov, ki je bilo del nekdanje Dinarske karbonatne platforme. Leži na skrajnem jugovzhodnem robu tektonske enote Tržaško-Komenska planota, ki meji na brkinski terciar. Za Tržaško-Komensko planoto so značilne homogene strukture, najpogostejše so sinklinale, antiklinale in prelomne cone. Geološke strukture imajo prevladujočo dinarsko smer (Knez, 1992). Sama Vremska dolina je prikazana na Osnovni geološki karti lista Ilirska Bistrica, za večjo preglednost pa so na spodnji karti prikazani še obrobni deli z Osnovne geološke karte listov Gorica, Trst in Postojna (Osnovna geološka karta …, 1967, 1968, 1969, 1972). Brkini pripadajo brkinskemu terciarnemu bazenu, ki sega do začetka Vremske doline. V podlagi bazena so kredne karbonatne plasti, na katerih ležijo paleocenski sedimenti. Brkini imajo v zasnovi sinklinalno zgradbo, katere jedro sestavljajo flišne plasti. Sinklinala je imela prvotno pravilno zgradbo, na katero so se zaradi kasnejše tektonike od severovzhoda narinile kredne plasti. Videz sinklinale je dodatno zabrisan tudi z gubanjem (Knez, 1989). Dno Vremskega polja je prekrito s holocenskimi naplavinami – glino, peskom in prodom. Okoli njih je pas kozinskega apnenca (maastrichtij do thanecij) in pas foraminifernega apnenca (srednji in zgornji paleocen ter spodnji eocen). Foraminiferni apnenec sestavljajo miliolidni, alveolinski in numulitski apnenci. Ko Notranjska Reka zapusti uravnano dno Vremske doline, teče skozi različne kredne apnence, južno od njih pa se pojavi tudi pas lapornih apnencev in laporja (Šikić, Pleničar, 1975). Jurkovšek in sod. (1996) so na Tržaško-komenski planoti kamnine razvrstili v značilne formacije s homogeno litološko zgradbo in enotnimi sedimentološkimi in paleoekološkimi značilnostmi. Na našem izbranem območju so prepoznali liburnijsko in lipiško formacijo. Lipiška formacija obsega ozemlje Škocjanskih jam. Lipiška formacija skupaj s sežansko tvori največji del Tržaško-komenske planote. Značilen je plastovit in masoven apnenec z rudistnimi biostromami in biohermami kredne starosti (santonij in campanij) (Jurkovšek in sod., 1996). Litološki razvoj in fosili kažejo na nekoliko bolj globoko sedimentacijsko okolje. Debelina lipiške formacije niha med 150 in 400 metri (Cucchi in sod., 2015). Liburnijska formacija se je oblikovala na karbonatni platformi v zgornji kredi in paleocenu. V njenem sklopu so tudi t. i. kozinske in vremske plasti. V to formacijo spadajo kamnine, nastale od maastrichtija do thanetija. Značilni so plastoviti in ploščasti apnenec, lapornati apnenec in apnenčeva breča, lokalno pa se pojavljajo tudi plasti premoga (Jurkovšek in sod., 1996). Spodnje liburnijske plasti so zgornjemaastrichtijske starosti in jih imenujemo tudi vremske plasti, srednji del so plasti danijske starosti, imenovane kozinske plasti, vrhnje plasti pa so thanetijske starosti, in sicer miliolidni apnenec. Meje med posameznimi deli liburnijske formacije so nestalne (Knez, 1992). Meja med kredo in paleocenom se nahaja v plasti breče, debele od 20 cm do nekaj metrov. Debelina formacije sega od 50 do prek 200 metrov (Cucchi in sod., 2015). Ploščati in drobnoskladnati maastrichtijski apnenci v okolici Škocjanskih jam so ponekod tektonsko telo prizadeti in zato krušljivi. Skladi kamnin imajo večinoma enotno smer med SSZ in JJVSSE ter so nagnjeni za 25 do 35° proti JJZSSW (Knez, 1995). Na tektonsko preoblikovanje kaže tudi Divaški prelom, ki s smerjo SZ–JV poteka preko Divače in nato severno od Vremske doline naprej proti jugovzhodu, kjer se zaradi pokritosti površja izgubi (Jurkovšek in sod., 1996). Vremske plasti v okolici Vremskega Britofa sestavljajo predvsem temni, drobnoplastnati apnenci, nekoliko redkejši so laporni apnenci in premogovi skrilavci ter vložki premoga. Večji del vremskih plasti se je sedimentiral v plitvem morju blizu obale, deloma pa v plitvih lagunah (Knez, 1992). Najmlajše plasti karbonatov na Krasu sestavlja formacija alveolinsko-numulitni apnenec, ki jo gradijo predvsem sivi neizrazito plastoviti apnenci z velikimi foraminiferami. Te plasti so nastajale v okolju odprte in plitve platforme. Debelina teh plasti ponekod presega 300 metrov (Cucchi in sod., 2015). V eocenu je karbonatna platforma razpadla in se pričela pogrezati. Na njej se je začela formacija fliša, za katero je značilna turbiditna sedimentacija z menjavanjem glinastih plasti in peščenih plasti z različno zrnavostjo. Glinene plasti so debele od nekaj milimetrov do nekaj decimetrov, plasti peščenjaka pa od nekaj centimetrov do enega metra (Cucchi in sod., 2015). Na območju rečne doline Reke se nahajajo kvartarni sedimenti (aluvij). Gre za tipične prodnate in peščene rečne sedimente, ki jih ponekod spremlja tudi lokalno povečana vsebnost blatne komponente. Pogosti so tudi vložki peska in glin (Cucchi in sod., 2015). Za naše območje je torej najpomembnejši stik fliša in različnih apnencev, na katerega je reka Reka nasula kvartarne sedimente. Območje Vremske doline je geomorfološko le malo raziskano. Večina avtorjev je raziskovala samo Škocjanske jame ali pa hidrološke značilnosti in tok Reke. Prve raziskave območja so prikazane že na zemljevidih iz rimskega časa, na katerih je veliko zmede pri upodabljanju toka rek. Slabo so bile med seboj ločene predvsem Reka, Soča in Vipava. Prvi kartografski prikaz, ki je označeval tok Reke in Timava, je delo Wolfganga Laziusa iz leta 1560. Na njem sta označena Reka, ki ponika pri Škocjanu, in izvir Timava blizu Devina s komentarjem, da gre za isto reko. Napaka na prikazu je le v tem, da je reka Pivka prikazana kot pritok Reke. To napako je odpravil Mercator leta 1589 in Reka je prikazana kot samostojen tok, ki nastaja v velikem jezeru in teče naravnost do Škocjana, kjer ponika. Kasneje so spet nastajale napake pri prikazovanju toka Reke, ki so ga v 16. in začetku 17. stoletja prikazovali v obratni smeri, torej z izvirom pri Škocjanu in kot pritok Pivke. Zemljevide tega območja oz. njegovo hidrologijo je pravilno zarisal Valvasor v Slavi vojvodine Kranjske leta 1689. Prvi je podzemno povezanost dokazal F. Imperatij leta 1599, in sicer z obteženimi kosi lesa in drugimi predmeti. To velja tudi kot prvi opisani poskus sledenja podzemskih voda na svetu (Cuscito in sod., 1990). Prav ti opisi podzemne povezave so s sledenjem toku Reke spodbudili tudi speleološke raziskave. Najpomembnejše je bilo raziskovanje Labodnice, Jame v Griži, Škocjanskih jam in Kačne jame. Pomemben raziskovalec Škocjanskih jam je bil Anton Hanke (1840–1891), ki je po šestnajstih odpravah v sedmih letih in premaganih 25 slapovih podzemske Reke prišel do Mrtvega jezera, še danes najbolj oddaljene dosežene točke v Škocjanskih jamah. Aktivni jamarji so bili tudi Friedrich Müller, ki je napisal več vodnikov, ter domačini iz Škocjana in Matavuna, ki so izdelali in urejali turistične poti v jami (Cuscito in sod., 1990). Melik (1960) je opisoval nekdanji površinski tok Reke od Vrem čez Lokev, Lipico, Nabrežinsko podolje v Veliki dol in naprej čez Kras. Vremsko dolino Melik opisuje kot površje pliocenskega nastanka. V Vremski dolini je struga Reke ozka dolina, 100 metrov nad njo pa je na nadmorski višini 420–445 metrov obširna ravnina, vrezana v živo skalo. Ta ravnina je uravnano rečno dno iz paleocena. V to sta vrezani še mlajša rečna terasa relativne višine 50 metrov in še ena ožja terasa. Terase so nekdanje rečno dno Reke in so nastale z bočnim vrezovanjem v pliocenu. Podobne terase Melik omenja tudi v srednjem in zgornjem toku Reke, kjer so zaradi mehkejšega fliša erozijsko preoblikovane. Vremska dolina se je tako oblikovala v času, ko naj bi Reka površinsko tekla čez celotni Kras in se izlivala v morje nekje pri Doberdolu. Med dvema in štirimi kilometri široka ravnina naj bi kazala na zelo močan rečni tok, ki je dobival pritoke od Senožeč do Rodika. Z zakrasevanjem površja se je Brkinska Reka skrčila do današnjega obsega in poniknila v Škocjanskih jamah (Melik, 1960). Podrobneje je Vremsko dolino geomorfološko raziskal Radinja (1967). Raziskave pred njim namreč zelo različno tolmačijo genezo Vremske doline. Po najstarejših pojmovanjih je tektonskega nastanka, po kasnejših pa erozijskega nastanka. Pri erozijskem nastanku naj bi imela velik vpliv tudi tektonika ali petrografska sestava. Nekateri starejši avtorji govorijo o Vremski dolini kot o jezerski kotanji, vendar Radinja to v svoji raziskavi zanika, saj o tem na površju ni sledi. V časovnem pogledu so obstajala mnenja, da je Vremska dolina nastajala v pliocenu, po drugem mnenju v pleistocenu ali pa v kombinaciji obeh. Radinja v svoji raziskavi proučuje Vremsko dolino (od Gornjih Vrem do vintgarja pred Škocjanskimi jamami) in Divaški kras (uravnano površje Z od Vremske doline, ki naj bi bilo staro dolinsko dno pliocenske reke). Na videz površja je po njegovem mnenju vplivala predvsem geološka zgradba. Del Vremske doline, oblikovan v paleocenskih apnencih, je širok, del v krednih apnencih pa ozek. Vzrok je v tem, da so paleocenski apnenci gostejši in manj čisti ter zato manj prepustni; na njih vodni pretok ni tako razpršen kot na krednih apnencih. Na krednih apnencih je zato nastalo tudi več drobnih kraških oblik. Ocenil je tudi vpliv tektonike na nastanek doline. Glavna prelomnica, ki poteka po gornji Reški dolini, se ne nadaljuje po Vremski dolini, temveč preko Vremščice in Gaberka v dolino Raše. Lokalna, manjša prelomnica poteka od Gornjih Vrem preko Dolnjih Vrem do Gorič, kjer najdemo večjo pretrtost kamnin. Tektonika zato ni imela aktivne in odločilne vloge pri izoblikovanju in poglabljanju Vremske doline, saj smer današnje struge ne sledi največji pretrtosti kamnin. Ta je imela večji vpliv pri izoblikovanju posameznih reliefnih elementov znotraj Vremske doline (Radinja, 1967). Reka naj bi v pliocenu oblikovala široko dolino, katere pot se danes nadaljuje po suhi dolini mimo Divače in Povirja čez Kras. Suha dolina na Krasu se ujema po smeri in strmcu, po širini in po fluvialnih sedimentih (Radinja, 1967). V morfogenezi Vremske doline Radinja (1967) loči tri faze: 1. razvoj pobočij Vremščice in Brkinov nad 480 metrov nadmorske višine kot rezultat predkraške Reke, 2. nastanek širokega dolinskega dna, v katerem je Reka pri Škocjanu poniknila, 3. poglabljanje dolinskega dna v robnih apnencih in nastanek zagatne (slepe) doline. V pobočjih Vremščice in Brkinov nad Vremsko dolino je predkraška dolina Reke pustila sledi v obliki osmih rečnih teras. Največja in najbolj opazna terasa je na nadmorski višini 620–630 metrov (Vareje, Barka, Kozarje, Podgrad, Grad, Ostrožno Brdo). Pri zniževanju površja zaradi zakrasevanja so pritoki Reke oblikovali stranske, obvisele doline. V Vremski dolini je avtor nadaljnje poglabljanje rečne doline dokazal s petimi ohranjenimi terasami. Dve sta ohranjeni v okolici Škocjana, drugi dve pa okoli Vrem. Vsaka mlajša terasa je namreč nastala višje ob toku, pri čemer se je ustvaril amfiteatralni zaključek doline. Zato jih Radinja imenuje tudi čelne terase. So živoskalne (vrezane v apnenec), nekoč pa jih je prekrivala debela akumulacijska odeja. Opisane terase v Vremski dolini so (Radinja, 1967): 1. Divaška terasa, 450–460 metrov nadmorske višine, je najvišja terasa v Vremski dolini in predstavlja nekdanje dolinsko dno Reke, ko je ta še površinsko tekla prek Krasa. Zelo lepo je ohranjena predvsem na zahodni strani ponorov, na vremskih in brkinskih pobočjih pa so jo kasneje uničile mlajše erozijske faze pri poglabljanju doline. Ohranjena je pri Goričah, Brežcu, Dolnjih Ležečah, Divači ter med Paredom in Matavunom. Reka je ponirala na nadmorski višini 445 metrov, ob visoki vodi pa je podaljšala svoj tok čez Divaški prag. 2. Škocjanska terasa, 430–440 metrov nadmorske višine, je najobsežnejša in najbolj izrazita. Opazna je pri Ravneh pod Gaberkom, še bolj izrazito pa je uravnano površje Škocjanskega krasa: med Dolnjimi Ležečami, Gradiščem, Škocjanom, Globočakom in glavno cesto Divača–Kozina. Zanjo sta značilni zelo različna stopnja zakrasevanja in značilna geomorfološka oblika, doli ali udornice. 3. Nakelska terasa, 400–410 metrov nadmorske višine, je razvita le vzhodno od Škocjana. Reka je v tej fazi tekla do Gradišča in tam ponikala. Njena terasa je lepo ohranjena na obeh straneh današnjega vintgarja: na levi strani doline od Matavuna mimo Naklega do Sušice, na desni pa okoli Školja. 4. Završka terasa, 385 metrov nadmorske višine, je razvita le vzhodno od Famelj. Ostanke lahko opazimo okoli Vremskega Britofa, Famelj, Zavrhka ter med spodnjo Sušico in Škofljami. Je le malo zakrasela in na njej ni vrtač, prekriva pa jo preperelina. V fazi nastajanja te terase je Reka od sotočja s Sušico navzdol začela poglabljati svojo strugo in oblikovala dva kilometra dolg kanjon, njen tok pa se je s prevladujočim ponikanjem pri Škocjanu začel skrajševati. 5. Vremska terasa, 365–370 metrov nadmorske višine, predstavlja tako imenovano Vremsko polje. Od Famelj navzdol je Reka globinsko erodirala in se vrezala še 50 metrov globlje v uravnavo na višini 400–410 metrov. Na tej terasi je najdebelejša fluvialna akumulacija. Prve tri terase, divaška, škocjanska in nakelska, predstavljajo zahodni obod Vremske doline, četrta terasa, završka, pa je že neposredni del same Vremske doline. Kasneje se je Reka vrezala še 15–20 metrov v vremsko teraso in ustvarila današnje rečno korito in uravnavo, ki obdaja njeno strugo in njen ponor. Na Vremskem polju je ta poglobitev globoka le 3–5 metrov (Radinja, 1967). V nasprotju z nekaterimi slepimi dolinami v Sloveniji (npr. Grgarski Dol, Brezovica) Reka ne veča apneniške doline. Njen zaključni obod je stopničast in se postopno znižuje. Prav zaradi specifičnih potez Radinja predlaga nov izraz za apneniški, zaključni del slepih dolin. Uporabi izraz zagatna dolina, predlaga pa tudi, da bi se tak zaključek slepih dolin imenoval kar vremska dolina po najbolj izdelanem zaključku slepih dolin v Sloveniji (Radinja, 1967). Radinja zaključi, da je Vremska dolina nastala ob koncu pliocena, ko se je povečevala višinska razlika med Krasom in neprepustnim obrobjem. S tem se je površinsko vodovje z erozijo prestavilo pod površje. Pri tem je bil poleg erozije pomemben proces tudi korozija, ki je potekala pod flišno odejo. Pri poglabljanju površja je pritok Sušica iz Brkinov uspel slediti poglabljanju Reke, pritoki pri Kačicah, Paredah in Danah pa so poniknili in izoblikovali manjše slepe dolinice na nadmorski višini 455–465 metrov. Na terasah je vidna tudi različna stopnja zakrasevanja. Zato so na primer velike vrtače prisotne le na eni od teras, in sicer na škocjanski terasi na nadmorski višini 430–440 metrov (Radinja, 1967). Gams (1983) je raziskoval predvsem nekdanjo pot Reke. Omenja, da se ponori na Škocjanskem krasu niso prestavljali le navpično, ampak tudi vodoravno. Vzrok je bil predvsem podor jamskih stropov. Učinek tega prestavljanja je nastanek kilometer dolge suhe doline Dol, ki se nadaljuje od sedanjega ponora Reke proti severu. Prestavljanje ponorov je pripomoglo tudi k nastanku številnih udornic na območju, ki ga Gams imenuje 1,3 kilometra dolga ponorna fronta s spletom udornic. Udornice Okroglica, Velika in Mala dolina so nastale v prvi fazi razvoja, ko je odpadlo kamenje na dnu udornic odstranjevala tekoča voda. Omenjene udornice se najbolj razlikujejo po širini vrhnjega oboda in globini. Gams razdeli ponikanje Reke v štiri različne razvojne faze. V prvi fazi razvoja je Notranjska Reka najprej ponikala pri Gradišču. Nad njenim podzemeljskim tokom blizu površja so nastale razmeroma plitve in zdaj široke kotanje Lozica, Jablanc, Lesendol, Lazni dol, Bušlevc in Rebidnik ter nekatere manjše kotanje med Gradiščem in Doljnim Ležečim. Najverjetneje so nastajale v času oblikovanja prve terase Vremske doline, ki je sedaj na nadmorski višini okoli 400 metrov (Gams, 1983). V drugi fazi je Reka tekla na trasi udornic Drčevnik–Sokolak–Globočak. Njihova dna so v višini 350–360 metrov. V prvem delu druge faze je reka ponirala severno od Naklega, kjer se levo pobočje kanjona odmakne, ter tekla čez Drčevnik in Sokolak. V drugem delu druge faze je ponirala v sedanjem podaljšku omenjenega dola, vzhodno od Matavuna. Južno od sedanjega ponora Reke ima zatrepna dolina povsem drugačen značaj kot severno. Med Matavunom in Drčevnikom se dolina razširi. To govori o razvoju iz prvotne udornice. Od tu je lahko Reka podzemeljsko tekla proti zahodnem Sokolaku (Gams, 1983). V tretji fazi je Reka odtekala pod slikovitima udornicama Sapendol in Lisična, četrta faza pa predstavlja današnje stanje. Morfometrijske razlike med drugo in tretjo fazo niso občutne in Reka je v obeh fazah verjetno tekla v podzemlje ločeno in istočasno skozi več jam. Ena od njih je domnevno Tiha jama v sistemu Škocjanskih jam, ki je približno v višini dna udornic druge in tretje faze. Tako pomeni zadnja, četrta faza popolno osredotočenje vse vode v eni jami, to je v Škocjanskih jamah (Gams, 1983). Vse udornice imajo skupno tudi smer daljše osi, in sicer v smeri sever–jug ali severozahod– jugozahod, kar je tudi prevladujoča smer kamninskih skladov in tektonskih prelomov. Izjema je le udornica Sapendol (Gams, 1983). Mihevc (1991) je kontaktni kras ob ponoru Reke označil kot pokrajino z značilnostmi slepih dolin, ponornih dolin in ponornih zatrepov. Ob tem zanika razlago Radinje, da naj bi bile uravnave ob Reki terase, saj ostanki fluvialnih sedimentov na njih niso zadosten dokaz za njihovo erozijsko in fluvialno oblikovanje. Meni, da je bolj verjetno kraškodenudacijsko oblikovanje v nivoju kraške talne vode. Zato za omenjene uravnave namesto izraza terasa predlaga termin robni ravnik ali robna polica. Vremsko dolino sestavljajo rečna dolina Reke z naplavno uravnavo, Vremsko polje, kanjon Reke od Famelj do Škocjanskih jam ter terase v različnih nadmorskih višinah nad kanjonom in v okolici. Značilne kraške geomorfološke oblike, kot so vrtače, jame in drobne kraške oblike, so najštevilčnejše na zahodni strani Vremske doline, na terasah in deloma na višjem obrobju Vremskega polja. Reka vstopi v Vremsko dolino malo pred vasjo Gornje Vreme, kjer je tudi geološki stik med eocenskim flišem in paleocenskimi apnenci (Šikič, Pleničar, 1975). Do Loke teče na južni strani polja, nato pa preusmeri svoj tok proti severu. Južno od vasi Famlje zapusti Vremsko polje in se usmeri proti zahodu, kjer je v višje ležečo uravnavo izdolbla ozek kanjon do ponora v Škocjanske jame. Kanjon je vrezan v kredne apnence, južno od njih pa se pojavljajo tudi laporni apnenci in lapor (Šikič, Pleničar, 1975). Ob svoji strugi je ustvarila naplavno ravnico, ki je široka do 55 metrov. Naplavna ravnica je fluvialna akumulacijska reliefna oblika. Je območje pod prvo teraso, ki ga dosežejo poplavne vode. Je neka vrste struga poplavnih vod. Vodotoki navadno tam zaradi upočasnjenega toka odlagajo drobno gradivo. Ravnice so navadno široke od nekaj metrov do več deset kilometrov, saj se reka zaradi bočne erozije prestavlja po ravnici. Zaradi spreminjanja podnebja in s tem količine vode, menjavanja medledenih in ledenih dob z intenzivnejšim preperevanjem in nasipavanjem, zniževanja erozijske baze ter zaradi tektonskih ali epirogenetskih premikov se reka lahko začne vrezovati v svojo naplavno ravnico in s tem ustvarja višje ležeče rečne terase (Komac, Zorn, 2007). Kraške uravnave so večji uravnani deli kraškega površja. Zanje uporabljamo tudi izraza kraški ravnik ali zaravan. Nastanek kraških uravnav je vezan na uravnavanje v bližini gladine podzemne vode, podobno kot se uravnavajo dna kraških polj. Območje uravnav je moralo biti dovolj dolgo izpostavljeno kemičnemu preperevanju do gladine podzemne vode (Stepišnik, 2011). Tako so najverjetneje nastale tudi apnenčaste uravnave zahodno od Škocjana, ki predstavljajo začetek Krasa. Na terenu smo zasledili štiri takšne uravnave, ki jih Radinja imenuje rečne terase. Završka terasa na 385 metrih na terenu ni bila potrjena. Površje pri nadmorski višini 385 metrov je bilo slabo uravnano, večinoma je bilo del bolj položnih pobočij. Prva in najbolj opazna uravnava, samo Vremsko polje, leži na nadmorski višini 365–375 metrov. Ježa med naplavno ravnico in prvo uravnavo je ponekod blaga in neizrazita, ponekod pa strma. Strma ježa je tam, kjer na dan gleda apnenec; kjer je ta pokrit z debelim slojem naplavine, pa je ježa blagega naklona. Vremsko polje je ponekod prekrito tudi z več kot deset metri naplavine. Nižja nadmorska višina, 365 metrov, je na skrajnem vzhodu uravnave pri Gornjih Vremah. Proti vzhodu se počasi dviga do 375 metrov. Prav tako nadmorska višina počasi pada od Dolnjih Vrem proti južnem robu uravnave. Največja širina Vremskega polja znaša prek 700 metrov. Območje Vremskega polja sestavljajo kvartarni sedimenti (aluvij). Gre za tipične prodnate in peščene rečne sedimente, ki jih ponekod spremlja tudi lokalno povečana vsebnost blatne komponente. Pogosti so tudi vložki peska in glin (Cucchi in sod., Druga opaznejša uravnava leži na nadmorski višini 400–410 metrov. Uravnava na tej nadmorski višini ni prostorsko sklenjena, ampak jo ločita dolina Sušice in kanjon Reke. Uravnano površje leži nad kanjonom Reke, in sicer od naselja Naklo proti jugovzhodu do doline Sušice. Manjši obseg uravnanega površja je prisoten tudi na nasprotni strani toka Reke nad gradom Školj. Prav tako na uravnavi z nadmorsko višino okoli 400 metrov leži vas Zavrhek južno od Zavrhovskega hriba. Geološka zgradba te uravnave je bolj pestra. Sestavljajo jo kozinski apnenec, laporni apnenec ter sivo-beli in beli rudistni apnenec (Osnovna geološka karta …, 1967, 1968, 1969, 1972). Na nadmorski višini 430–440 metrov ležita uravnava od naselja Brežec pri Divači do naselja Goriče pri Famljah in območje severno od njih. Prav tako na tej nadmorski višini leži uravnava med udornicami zahodno od Škocjana. To so tudi najbolj zakrasela območja z največjo gostoto vrtač in najbolj pogostimi drobnimi kraškimi oblikami. Geološko uravnavo sestavljajo rudistni apnenec, apnenec z rožencem ter svetlo-sivi in beli rudistni apnenec (Osnovna geološka karta …, 1967, 1968, 1969, 1972). Uravnava na nadmorski višini 450–460 metrov je opazna le lokalno, in sicer gre za manjše območje vzhodno od Brežca pri Divači in od Gradišča pri Divači do Dolenjih Ležeč. Pritoki Reke v Vremski dolini, razen Sušice, so le občasni površinski vodotoki ob večjih deževjih. Struge potokov, kot so na primer Mlaški potok, Suhi potok in drugi, so le večji erozijski jarki. Erozijski jarki se pojavljajo predvsem na severozahodnem in jugozahodnem obrobju Vremske doline, kjer so nakloni pobočij proti uravnanemu polju večji. Ta območja sestavljajo predvsem foraminiferni, numulitni in alveolonski apnenec (Osnovna geološka karta …, 1967, 1968, 1969, 1972). Erozijski jarki so stalna reliefna oblika, pogosta na strmih pobočjih. Zanje je značilen občasen vodni tok. Nastanejo iz manjših erozijskih žlebičev s povezovanjem manjših depresij v ruši v začetni erozijski kanal. V srednjem in spodnjem delu se zaradi bočne erozije jarek širi. Zaradi koncentracije vodnih tokov je v jarkih erozija za četrtino do polovice bolj intenzivna kot na vmesnih območjih. Ko so erozijski jarki suhi, se preoblikujejo s preperevanjem in denudacijo (Komac, Zorn, 2007). Vrtača je zaprta kraška kotanja, ki je v tlorisu bolj ali manj okrogle oblike. Navadno so do 100 metrov široke in do 10 metrov globoke. So najbolj tipična oblika kraškega površja (Stepišnik, 2011). Po obliki prečnega profila ločimo skledaste, lijakaste, vodnjakaste in kotlaste vrtače. Na pobočjih je spodnji rob vrtače nižji in manj strm ali pa je kotanja odprta, kar imenujemo odprta vrtača. Čim manjše so vrtače, večja je lahko njihova gostota. Bolj pogoste so na apnencih, na pretrtih dolomitih navadno ne nastajajo. O nastanku vrtač obstaja več različnih teorij, predvsem teorije o udornem, korozijskem in erozijskem nastanku (Gams, 2004). Na območju Vremske doline so tudi vrtače pogosta geomorfološka oblika. Predvsem obrobje Vremske doline je dobro prepredeno z njimi. Pogoste so predvsem na celotnem južnem obrobju, na območju nad kanjonom Reke od Famelj do Škocjana ter na uravnanem območju Divaškega krasa zahodno od Škocjana, kjer je njihova gostota največja. Prevladujejo srednje vrtače s premerom okrog 30 metrov, prisotne pa so tudi manjše in velike vrtače. V okolici vasi so zelo pogoste delane vrtače, uporabljene kot kmetijske površine, zasledili pa smo tudi vrtačo s kalom za napajanje živine. Med vrtačami prevladujejo vrtače skledaste oblike s položnimi pobočji in asimetrične oblike. Na severnem obrobju Vremske doline je vrtač zelo malo, ne pojavljajo pa se na dnu uravnave Vremskega polja. Največja gostota vrtač se pojavlja na rudistnem apnencu, apnencu z rožencem ter svetlo-sivem in belem rudistnem apnencu. Udornice so zaprte kraške globeli različnih dimenzij in oblik, ki so nastale z udori stropov nad podzemnimi votlinami. Med udornice štejemo vse globeli, ki so po dimenzijah večje od vrtač in manjše od kraških polj, razmejitev po dimenzijah pa ni točno določena. Nastanek udornic povezujemo s točkastim vertikalnim odnašanjem kamnine v podzemlje, kar se zgodi bodisi z nenadnim udorom ali podiranjem nad jamskim prostorom bodisi s postopnim mehanskim ali korozijskim odnašanjem kamnine nad aktivnim jamskim rovom (Stepišnik, 2006). Vzhodno od Vremske doline, v ponornem zaledju Notranjske Reke, leži 27 udornic. Največja gostota je v okolici jamskega sistema Škocjanske jame – Kačna jama. Dve udornici, Mala in Velika dolina, se nahajata neposredno nad znanimi jamskimi rovi in segata do vodnega toka (Stepišnik, 2006). Na območju Vremske doline alogeni vodotoki ponikajo v kras in v kraški vodonosnik na nekaj mestih. Mesta napajanja vodonosnika na podlagi oblike delimo na ponikve, ponore in požiralnike. Ponikev je oblika, kjer vodni tok ponika v odprtino, ki je delno ali povsem prekrita z naplavimo. Najdemo jo na dnu kraških polj ali slepih dolin. Ponor je večja, vodoravna odprtina, v katero teče potok ali reka. Največkrat ga najdemo na območju kontaktnega krasa, kjer večje kraške reke odtekajo v podzemlje. Požiralnik je špranja ali brezno v skalnem koritu, ki požira vodo (Stepišnik, 2011). Na našem območju so požiralniki v koritu Reke vzhodno od Vremskega Britofa, kjer Reka priteče s fliša na apnenec. Zaradi visoke vode in zasutosti s prodom na terenu niso bili opazni, vendar njihovo prisotnost dokazuje izgubljanje vode v podzemlje. Izmerjeno je bilo, da 600 m pod vodomerno postajo Cerkvenikov mlin v tla izginja več kot 0,5 m3/s vode (Burger, 2006). Nekoč so požiralnike v koritu Reke tudi mašili, saj so moč reke izkoriščali za poganjanje mlinov in žag (Kranjc, Mihevc, 1988). Ponor je nastal na mestu, kjer Reka ponika v Mohoričevo jamo. Jama je po definiciji Geografskega terminološkega slovarja (2005) za človeka prehodna naravna podzemna votlina, nastala s korozijo, ne glede na navpično razvitost. Brezno pa je navpična ali strma votlina z večjo globino kot širino. Nekatere definicije, na primer definicija Slovenske kraške terminologije (1973), vsebujejo tudi minimalno velikost jame. Tako je jama človeku prehodna podzemska votlina, daljša od petih metrov. Jame so podzemni kanali, ki jih je izoblikovala tekoča voda s procesom korozije. Vertikalna brezna so korozijsko razširjene razpoke, globoke do nekaj deset metrov (Mihevc, Zupan Hajna, 2016). Po legi glede na kraški vodonosnik ločimo jame freatične cone, ki so popolnoma zalite z vodo, in jame vadozne cone, ki nastanejo pod vplivom padavinske vode. Tako nastajajo brezna. Ko gladina podzemne vode upade, jame vadozne cone lahko postanejo hidrološko neaktivne (Stepišnik, 2011). Jame na kontaktnem krasu so posebne s stališča oblikovanja pod vplivom alogenega toka. Voda v kras ne vteka razpršeno, ampak je že zbrana v večje tokove, je bolj agresivna, saj ni nasičena s karbonati, ter s seboj nosi mehanski tovor, ki ga v podzemlju akumulira ali pa z njegovo pomočjo struži jame (Stepišnik, 2011). Neposredna bližina Vremske doline je bogato prepredena s podzemnimi votlinami. Večina teh jam se nahaja vzhodno od Škocjana, nekaj pa jih najdemo tudi zahodno od Škocjana, in sicer na višjem obrobju Vremske doline. V okolici Vremske doline se zahodno od Škocjana nahaja sedem brezen in šest vodoravnih jam. Razen treh brezen v strugi Reke vzhodno od Gornjih Vrem so vse jame suhe. Večinoma so jame in brezna majhni, dolgi le nekaj metrov. Najdaljša je Jama nad Malni s skupno dolžino 64 metrov. Jame Požiralnik v Reki, Jama 2 in Mrtva jama se nahajajo na vzhodnem delu Vremske doline, vzhodno od Gornjih Vrem, kjer Reka priteče s fliša na apnenec, približno na nadmorski višini 341–342 metrov. Požiralnik v Reki se nahaja v sami strugi Reke. Leta 1982 se je v strugi Reke udrlo brezno, dolgo približno 5 metrov in široko do 3,5 metra, vanj pa je ob nizkem pretoku ponikala celotna Reka. V nadaljnjih letih so se jamarji nekajkrat spustili v brezno, ki je bilo vsakokrat nekoliko preoblikovano. Najdlje je segalo 28 metrov globoko. Leta 1997 je bilo brezno popolnoma zasuto s prodom, reka pa je ponikala 200–300 metrov prej v Jami 2. Vhod vanjo je velik 60 x 70 centimetrov, dolžina pa ni znana, saj so jamarji dosegli le 8 metrov. 700 metrov po toku navzdol se v višini vodne črte nahaja stopničasto brezno Mrtva jama. Dimenzije vhoda so 50 x 50 centimetrov, globina pa znaša 10–15 metrov (Kataster jam JZS, 2016). Na terenu vseh treh omenjenih jam ni bilo moč videti bodisi zaradi visokega pretoka Reke bodisi zaradi njihove zasutosti s prodom. Južno od naselja Barka, na pobočju nad Vremsko dolino, se nahajata jami Ba 1 (Barka) in Vrtača pri Barki. Ležita ob globokem erozijskem jarku oz. ob občasni strugi potoka. Ba 1 je stopnjasto, poševno brezno, ki leži na nadmorski višini 395 metrov. Vhod leži zahodno od jarka, na strmem bregu 2 metra nad dnom struge. Dolg je dva metra in širok do enega metra. Sledi tri metre globoka stopnja, nato pa se brezno začne širiti. Globina brezna je 10 metrov. Nekoliko višje, na nadmorski višini 485 metrov, leži Vrtača pri Barki, ki je prav tako stopnjasto, poševno brezno. Leži vzhodno od jarka, 3 metre nad dnom struge. V pobočju se odpira dva metra široka razpoka, na koncu katere je vhod v brezno. Razpoka je dolga 5 metrov, brezno pa je globoko 20 metrov (Kataster jam JZS, 2016). Kralava jamca in Spodmol pri Kralavi jamci ležita zahodno od naselja Famlje na 420 metrih nadmorske višine. Spodmol pri Kralavi jamci je vodoravna jama. Dolga je 14 metrov, široka do 4 metrov in globoka do 1 metra. Neposredno ob njej leži prav tako vodoravna Kralava jamca, dolžine 27 metrov in globine 3 metrov (Kataster jam JZS, 2016). Obe jami imata na dnu veliko količino ilovnatega materiala. Najverjetneje sta del enotnega jamskega sistema, ki je zasut z omenjenim materialom. Obe jami sta suhi. Na stropu Spodmola pri Kralavi jami se odlaga siga. Jama ob Sušici je spodmol s stopnjastim, poševnim breznom. Leži na nadmorski višini 377 metrov, in sicer 2,5 metra nad cesto Matavun-Škoflje in 170 metrov zahodno od mostu čez Sušico. V steni odpira 3 metre dolg spodmol, pred njegovim vhodom pa je v razpoki prehod v 5 metrov globoko brezno (Kataster jam JZS, 2016). Jama nad Malni je vodoravna jama, ki leži na nadmorski višini 385 metrov, v steni kanjona Reke med gradom Školj in Škocjanskimi jamami. Navpičen vhod meri 50 x 70 centimetrov in vodi 2 metra navzdol v vodoravno jamo z več rovi, ki vodijo navzdol. Globlji rov je delno zasigan, tla pa so pokrita z ilovico in podornim materialom. Skupna dolžina rovov je 64 metrov (Kataster jam JZS, 2016). Zaradi strmega pobočja, na katerem leži vhod v jamo, je na terenu ni bilo varno obiskati. Jama pod Hribom je spodmol, ki leži južno od naselja Matavun na nadmorski višini 390 metrov. Vhod je v dnu plitve kraške kotanje ter je širok in visok približno 2,5 metra. Dvorana je dolga 8 metrov in široka 6 metrov. Nastala je v svetlosivih rudistnih apnencih ob lokalni razpoki, ki je vidna v stropu jame. Strop je lepo izoblikovan po sloju kamnine. Dno je pokrito z jamsko ilovico in podornimi bloki. Jama je korozijskega nastanka, kasneje pa so jo povečali s kopanjem (Kataster jam JZS, 2016). Ker je jama lahko dostopna in blizu naselja, je kot edina jama na proučevanem območju onesnažena, saj je v njej odlagališče odpadkov. Severno od ceste Barka–Zavrhek na nadmorski višini 580 metrov leži jama z breznom Varejska globača. Vhod v brezno leži v travi na pobočju, poraslem z mešanim gozdom, ter je majhen in težko opazen. Širina vhoda je približno pol metra. Na dnu vhodnega brezna leži grušč, tla v glavni dvorani pa so blatna. Stene dvoranice so zasigane. Globina brezna znaša 7 metrov, skupna globina pa 10 metrov. Dolžina brezna in jame je 14 metrov (Kataster jam JZS, 2016). Spodmol na Goličju leži južno od naselja Brežec pri Divači blizu kanjona Reke. Leži na gosto poraščenem pobočju na nadmorski višini 415 metrov. Rov jame je poševen in dolg 25 metrov (Kataster jam JZS, 2016). Jama leži v naselju Matavun, tik pod strmo steno, nedaleč od poti, ki vodi do Škocjanskih jam. Leži 20 metrov nad dolino Reke. Pod strmo steno nad Lazom se na nadmorski višini 380 metrov odpira trikotna odprtina širine 2,5 metra in višine 1,5 metra, ki je delno založena s kamenjem. Dolžina jame je približno 30 metrov. Stene so delno zasigane, vendar je siga v stadiju razpadanja, le v zadnjem delu jame se še danes tvorijo kapniške oblike. Jama je nastala v svetlosivih rudistnih apnencih s korozijskim delovanjem vode vzdolž lokalnega preloma, ki Škocjanske jame so 6 200 metrov dolg in 223 metrov globok jamski sistem, ki ga je oblikovala Reka. Jamski sistem zaradi premikanja toka Reke delimo na vodni in suhi del. Reka pri Škocjanu vstopi v Mohoričevo jamo, nadaljuje svojo pot skozi Mariničevo jamo, nato pa na prostem teče skozi udornici Mala in Velika Dolina. Nato na zahodnem robu Velike Doline ponika pod 164 metrov visoko steno v Šumečo jamo. V Veliki dolini je vhod tudi v suho Schmidlovo dvorano. Največja je Martelova dvorana, ki s prostornino 2,2 milijona m3 velja za največjo odkrito podzemno dvorano v Sloveniji. Odtočni sifon na koncu dvorane odvaja vodo podzemsko proti Kačni jami (Peric, Hribar, 2009). Jamski splet je izvotljen v zgornjekrednih turonskih in senonskih rudistnih apnencih, višja Tiha jama pa v paleocenskih apnencih (Gams, 2004). Vzpetine na krasu so največkrat planote in različne vrste kopastih vrhov. Nekateri vrhovi se dvigujejo z uravnanega površja in so pravzaprav osamelci, drugi pa se pojavljajo v skupinah, z vmesnimi zaprtimi kotanjami različnih dimenzij. Kopasti vrhovi so najpogostejši tip kraške vzpetine. V tlorisu imajo največkrat okroglo obliko, oblikovanost pobočij pa je odvisna od intenzitete mehanskega preperevanja. Hum ali osamelec je osamljen grič sredi dna kraškega polja. Je ostanek korozijsko znižanega površja, saj je kamnina v tem delu bolj odporna na raztapljanje. Vzrok za nastanek osamelca je lahko tudi tektonski (Stepišnik, 2011). Na Vremskem polju smo zasledili eno kraško vzpetino, ki po obliki ustreza manjšemu osamelcu. To je osamelec pri Zavrhku, Zavrhovski hrib. Poraščen hrib z nadmorsko višino 425 metrov se dviga od 20 do 35 metrov nad dnom uravnave. Premer ob vznožju meri približno 280 x 200 metrov, z daljšo smerjo vzhod–zahod. Pri Famljah se nahaja osamelec nepravilnih oblik. Premer ob vznožju meri približno 185 x 210 metrov, nadmorska višina je 385 metrov. Osamelec se dviga od 15 do 20 metrov nad dnom uravnave. Osamelec je sestavljen iz več ločenih kopastih vrhov, ki so med seboj povezani. Med njimi in pobočjem polja je uravnano površje polja. Kopasti vrhovi, tako skupina ob Famljah kot osamelec pri Zavrhku, so pomaknjeni ob rob Vremskega polja. Del uravnave proti notranjosti polja ima zato nižjo nadmorsko višino kot Z učinkovanjem nenasičene padavinske vode na površje kamnine nastajajo drobne kraške skalne oblike. Pomembno je, da je kamnina odporna na mehansko preperevanje, saj je drugače prekrita s preperelino. Najpogosteje se pojavljajo škavnice, žlebiči in škraplje (Stepišnik, 2011). Škavnice so okrogle ali podolgovate skalne vdolbine z izrazito ravnim dnom in nekoliko izpodjedenimi stenami. Nastanejo na površinah z majhnim naklonom, kjer voda ne more odtekati. Pod vplivom linijskega odtekanja padavinske vode nastajajo na površini kamnine mikrožlebiči in žlebiči. Škraplje sestavljajo korozijsko razširjene razpoke med ohranjenimi bloki kamnin. Bloki so ostrih oblik, prekriti z manjšimi korozijskimi oblikami; kadar so prekriti s prstjo, pa so bolj zaobljeni (Stepišnik, 2011). Vremska dolina je bogato prekrita s preperelino, zato se drobne kraške oblike pojavljajo le mestoma. Škraplje in mikrožlebiče najdemo na severnem obrobju Vremske doline od Gornjih Vrem do Famelj. Veliko bolj izrazite in pogoste so omenjene drobne oblike na uravnavi nad kanjonom Reke, v okolici Matavuna, Naklega in Škocjana. Vremska dolina leži v jugozahodni Sloveniji, in sicer med Krasom, Brkini in Vremščico. Začne se pri naselju Vremski Britof, kjer Reka priteče z eocenskega fliša na apnence. Konča se z vstopom Reke v Škocjanske jame. Takšno površje imenujemo kontaktni kras, na njem pa so nastale različne geomorfološke oblike tako pod vplivom ponikajoče reke, kot tudi pod vplivom korozije padavinske vode. Območje Vremske doline ima zaledno submediteransko podnebje z značilno povprečno temperaturo najhladnejšega meseca med 0 in 4 °C ter najtoplejšega meseca med 20 in 22 °C. Padavin s submediteranskim padavinskim režimom je povprečno 1200 do 1700 mm letno s primarnim viškom jeseni in sekundarnim na prehodu pomladi v poletje. Območje sega v vplivno območje Škocjanskega regijskega parka in je kot takšno tudi zavarovano. Ima veliko botanično vrednost z nahajališči endemičnih, redkih in ogroženih rastlinskih vrst, hkrati pa se lahko pohvali tudi s pestrim živalskim svetom. Vremsko polje je prekrito s holocenskimi naplavinami – glino, peskom in prodom. Na pobočjih okrog Vremskega polja je pas kozinskega apnenca in pas foraminifernega apnenca. Uravnava severno od kanjona Reke je sestavljena iz krednega apnenca, južno od kanjona pa iz lapornega apnenca in laporja (Šikić, Pleničar, 1975). Najbolj obširno je Vremsko dolino raziskoval Radinja (1967). Po njem je Vremska dolina slepa dolina s stopničastim obodom, ki se postopno znižuje. Reka naj bi s postopnim ponikanjem v kras oblikovala pet rečnih teras, vendar Završke terase s 385 metri nadmorske višine na terenu nismo potrdili. S terenskim delom smo v Vremski dolini ugotovili štiri uravnave. Prva in najbolj opazna je samo Vremsko polje. Je rečna terasa, ki leži na nadmorski višini 365– 375 metrov in je pokrita z več kot 10 metri naplavine. Največja širina znaša prek 700 metrov. Na polju ležita dva osamelca. Pri naselju Zavrhek leži 425 metrov visok Zavrhovski hrib, ki se za 20 do 35 metrov dviga nad uravnanim površjem polja. Pri Famljah pa osamelec sega 15 do 20 metrov nad dno uravnave. Predvsem na vzhodni strani Vremskega polja se z obrobja izteka več erozijskih jarkov, saj so tam nakloni večji. V polje je poglobljena struga Reke z naplavno ravnico. Drugo uravnavo, ki leži na nadmorski višini 400 do 410 metrov, smo zasledili nad kanjonom Reke, in sicer od naselja Naklo proti jugovzhodu do doline Sušice, nad gradom Školj in južno od Zavrhovskega hriba. Uravnavo sestavljajo kozinski apnenec, laporni apnenec ter sivo-beli in beli rudistni apnenec (Osnovna geološka karta …, 1967, 1968, 1969, 1972). Na nadmorski višini 430–440 metrov ležijo uravnava od naselja Brežec pri Divači do naselja Goriče pri Famljah in območja severno od njih. Prav tako na tej nadmorski višini leži uravnava med udornicami zahodno od Škocjana. To so tudi najbolj zakrasela območja z največjo gostoto vrtač in najbolj pogostimi drobnimi kraškimi oblikami. Geološko uravnavo sestavljajo rudistni apnenec, apnenec z rožencem ter svetlo-sivi in beli rudistni apnenec (Osnovna geološka karta …, 1967, 1968, 1969, 1972). Uravnava na nadmorski višini 450–460 metrov je opazna le lokalno, in sicer gre za manjše območje vzhodno od Brežca pri Divači ter od Gradišča pri Divači do Dolenjih Ležeč. Radinja (1967) to teraso imenuje divaška terasa, po kateri naj bi nekdaj površinsko tekla Reka preko Krasa. Prevladujoča kamnina na tem območju so svetlosivi in beli rudistni apnenci (Osnovna geološka karta …, 1967, 1968, 1969, 1972). Naplavna ravnica, ki jo je vrezala Reka v Vremsko polje, je široka do 55 metrov. Na njej odlaga material, ki ga prinese s sabo s flišnega območja. V strugi Reke so prisotni požiralniki, katerih točne lokacije zaradi visoke vode in zasutosti s prodom ni mogoče določiti. Reka je z vstopom v podzemlje oblikovala tudi velik ponor v Mohoričevo jamo. Kot značilna oblika kontaktnega krasa so na območju Vremske doline pogoste tudi jame in brezna. Večina jam se nahaja vzhodno od Škocjana, nekaj pa jih najdemo tudi zahodno od Škocjana, in sicer na višjem obrobju Vremske doline. Tukaj se nahaja 6 vodoravnih jam in 7 brezen. Razen treh brezen v strugi Reke vzhodno od Gornjih Vrem so vse jame in brezna suhi. Večinoma so majhni, dolga le nekaj metrov. Poleg Škocjanskih jam je najdaljša Jama nad Malni z dolžino rovov 64 metrov. Vrtače se pojavljajo predvsem na celotnem južnem obrobju, na uravnavah nad kanjonom Reke in zahodno od Škocjana. Prav tam pa najdemo tudi veliko udornic. V okolici naselij so vrtače pogosto izkoristili kot obdelovalne površine. Na območjih, kjer je kraška kamnina izpostavljena, so se razvile drobne kraške oblike, predvsem škraplje in žlebiči. Najdemo jih na severnem obrobju Vremske doline, od Gornjih Vrem do Famelj. Veliko bolj izrazite in pogoste so omenjene drobne oblike na uravnavi nad kanjonom Reke, v okolici Matavuna, Naklega in Škocjana. Na Vremskem polju drobnih kraških oblik nismo zaznali, saj je apnenec povsem prekrit z naplavino. Po obliki in delovanju procesov je Vremska dolina od Gornjih Vrem do vstopa Reke v kanjon tipična slepa dolina. Po Mihevcu (1991a) mora namreč slepa dolina: imeti v karbonatnih kamninah razširjeno dno; biti daljša kot širša; izgubljati vodo v bok in dno doline skozi več ponorov. Širina Vremskega polja je do 900 metrov, zračna dolžina od Gornjih Vrem do kanjona pa okrog 2,5 kilometra. Vodo izgublja skozi požiralnike v dnu struge (Požiralnik v Reki, Jama 2 in Mrtva jama). Po Gamsu, ki loči slepe doline glede na obliko v tri skupine (razširjene doline, zožene doline in sestavljene oblike), spada Vremska dolina med sestavljene oblike in slepe doline prehodnega značaja (Gams, 1962). V procesu oblikovanja je Vremska dolina po vsej verjetnosti nekoč ustrezala tudi definiciji kraškega polja, in sicer v času, ko je Reka tekla po Vremskem polju in še ni urezala svoje struge vanj. Takrat so bile po Gamsu (2004) izpolnjene bistvene lastnosti polja: najmanj pol kilometra široko ravno dno; sklenjen višji obod, ki je na nekaterih mestih visok le nekaj metrov; večji ali manjši del polja je ravnica. Takšno polje, ki nastane na stiku vododržnih in kraških kamnin, Gams (2004) imenuje robno kraško polje, ki ima pritočno-ponorniško obliko. Ima namreč površinske pritoke s flišnih kamnin, ki poniknejo v krednih apnencih. Danes je aktivna naplavna ravnica široka le do 55 metrov, širina nekdanje naplavne ravnice, danes višje terase Vremsko polje, pa znaša do 900 metrov, kot smo že omenili. Nastanek Vremske doline je tesno povezan z geologijo območja. Ko je Reka pritekla z neprepustnih eocenskih flišev na paleocenske apnence, je s prevladujočim korozijskim delovanjem izoblikovala široko slepo dolino. Z vstopom na kredne apnence, ki so po svoji zgradbi čistejši in bolj prepustni, pa je skoncentrirala svoj tok v ozkem kanjonu (Radinja, 1967). Prav tako je geološka zgradba povezana z nastankom ostalih geomorfoloških oblik. Kraške oblike, kot so vrtače, udornice in drobne kraške oblike, so bolj številčne na krednih apnencih, pojavljajo pa se tudi na paleocenskih apnencih. Erozijski jarki so pojavljajo večinoma le na paleocenskih apnencih, medtem ko je naplavna ravnica razvita na holocenskih sedimentih, ki prekrivajo paleocenske apnence (Osnovna geološka karta …, 1967, 1968, 1969, 1972). Z diplomskim delom smo dosegli osnovni namen in opravili geomorfološko analizo Vremske doline. S pregledom strokovne in znanstvene literature smo opredelili pojma kontaktnega krasa in slepih dolin ter podali osnovni pregled geoloških, hidroloških, pedoloških in družbenogeografskih značilnosti Vremske doline. Izdelali smo morfostrukturno, morfografsko in morfometrično analizo geomorfoloških oblik, ki smo jih tudi kartografsko prikazali. 