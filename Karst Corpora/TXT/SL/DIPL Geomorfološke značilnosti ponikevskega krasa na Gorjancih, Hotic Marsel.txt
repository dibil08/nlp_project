Zaključna seminarska naloga obravnava geomorfološke značilnosti proučevanega območja v vzhodnih Gorjancih. Na območju se pojavljata tako fluvialni kot kraški tip površja s prevlado fluviokraškega tipa reliefa na miocenskih sedimentih. S terenskim delom je bilo opravljeno geomorfološko kartiranje območja in oblik, ki se na njem pojavljajo. Oblike, ki sem jih kartiral na terenu sem vnesel na karto v digitalni obliki in izdelal geomorfološko karto proučevanega območja. Poleg terenskega dela je bila pregledana še strokovna in znanstvena literatura o geoloških in geomorfoloških značilnostih obravnavanega območja. Na podlagi tega sem opisal oblike in tipe površja, ki se pojavljajo na območju. Ugotovljeno je bilo, da območje v veliki meri pripada fluviokraškemu tipu reliefa z dolci in vrtačami, kot najpogostejšima oblikama. Proučevano območje se nahaja približno 6 kilometrov jugovzhodno od Brežic in 5 kilometrov zahodno od mejnega prehoda Obrežje ter spada pod vzhodni del Gorjancev, ki so nižji od ostalega dela Gorjancev. Gorjanci so planotasto hribovje dolgo 45 km, ki poteka od jugozahoda proti severovzhodu vzdolž slovensko-hrvaške meje. Delimo jih na večinoma hribovit zahodni del, ki se dviga nad Šentjernejem in zahodno od tod, gričevnat in hribovit srednji del, ki se dviga nad Kostanjevico na Krki in Podbočjem, ter večinoma gričevnat vzhodni del nad Čatežem ob Savi, ki proti vzhodu potone pod debele nasutine savskega proda in peska (Slovenija: pokrajine in ljudje, 1998). Na proučevanem območju se nahajajo naselja Ponikve, Koritno, Laze, Brezje in Velika Dolina, ki se nahajajo med 250 m in 400 m nadmorske višine. Na približno 4 km² velikem območju bom proučeval kraške pojave na in pod površjem na podlagi katerih bom območje uvrstil v določen podtip kraškega površja. Sedimenti iz poznega perma so bili odkriti v severovzhodnem delu Gorjancev in v osrednjem delu Samoborskega gorja. Sledimo jim lahko v nesklenjenem pasu od Mokric do Pozorin potoka. Permske usedline imajo raznoliko litološko sestavo. Večinoma so zastopani peščenjaki s prehodom v kremenove konglomerate in breče. Skrilavci so večinoma v slojih in plasteh znotraj peščenjaka. Pogost je tudi pojav impregnacije z železovo snovjo (hematit in limonit), ki vpliva na barvo klastitov. Rdečo in vijolični debelozrnati peščenjaki in breče so opaženi južno od Mokric, pogosti so pa tudi v stikih s spodnjetriasnimi sedimenti (Tolmač, 1979). Trias Spodnjetriasni sedimenti so prisotni vse od Mokric na severu do Plešivice na jugu, še posebej v Mali Dolini, Brezjem in Rajcu na proučevanem območju. Najvidnejše kamnine iz tega obdobja so vijolični, zeleno-sivi in temno sivi tankoslojni peščenjaki, ki sodijo v vrsto subarkoza. V peščenjakih so pogosti ostanki jedra školjk (Tolmač, 1979). Jura V vzhodnih Gorjancih in Žumberku približno do črte Dobeno-Čadar so ohranjeni ostanki plitvomorskih karbonatnih sedimentov spodnjega in srednjega liasa. Sedimenti so debeli od 150 metrov pa le do nekaj metrov, kar je primer v okolici Golega Cirnika na proučevanem območju. Spodnjem liasu pripadajo tudi sivi dolomiti, dolomitni apnenci in apnenci. V srednjem liasu je bila še vedno zastopana izrazita plitvomorska sedimentacija s pogosto dolomitizacijo apnencev (Tolmač, 1979). Kreda V vzhodnih Gorjancih in Žumberku ter v Orlici so zgornjekredni sedimenti zastopani bolj kot je bilo to nekoč poznano. Maksimalna debelina zgornjekrednih sedimentov se ocenjuje na nekaj sto metrov. Nad bazalnim delom kamnin sledi debela serija flišu podobnih sedimentov rjavo-sive do temno sive barve v kateri prevladujejo apnenčasti in glinasti laporji in skrilavci. Te se izmenjujejo s tankoploščastimi apnenci in roženci. Temno sivi do črni roženci so nastali z delno do popolno silicifikacijo že omenjenih apnenčastih slojev, ki vsebujejo številne radiolarije. Na proučevanem območju so zgornjekredni sedimenti prisotni v okolici Ponikev (Tolmač, 1979). Terciar – Miocen Sedimenti spodnjega helveta so na proučevanem območju razširjeni v Ponikvah, na Malem Cirniku in zahodno od Čateža. Nastale so kot produkt intenzivne erozije višjega reliefa, ki je bil oblikovan s predhelvetskimi tektonskimi premiki in ležijo transgresivno na starejših kamninah. Na dnu najpogosteje ležijo konglomerati z delci krednih, jurskih, triasnih in paleozojskih skal. Najpogostejša so roženčeva in kremenova zrna s premerom od nekaj milimetrov do 35 centimetrov. Znotraj konglomerata in proda so leče oziroma plasti glinenih peskov in peščene gline. Ponekod so peski vezani s peščenjaki, ki vsebujejo do 50% kalcijevega karbonata (CaCO3). Debelina miocenskih sedimentov je ocenjena na manj kot 100 metrov (Tolmač, 1979). Melik izpostavlja predvsem hidrografsko razliko med severnim in južnim delom Gorjancev. Proti JV teče veliko potokov, ki s svojim povirjem segajo daleč v osrednji del gorovja, medtem ko v Krško kotlino pritekajo samo kratki vodotoki. Glavni razlog za to je v času nastanka Krške kotline, ki je najmlajša udornina in je tako je nase vezala najmanj vodnega odtoka. Poleg tega pa so v vzhodnem in južnem delu čoka obilneje razgaljene neprepustne triasne kamnine, v katerih so se vodotoki bolj zgostili (Melik, 1959). Rečna mreža zaradi zakraselosti precejšnjega dela površja na Gorjancih ni povsod sklenjena, ampak je prekinjena s številnimi ponikalnicami. Večji del površja je zaradi prevlade površinskega odtekanja in izoblikovane rečne mreže fluvialno preoblikovan. Planotasto najvišje ležeče površje sicer nima površinskih vodotokov, predstavlja pa hidrografsko zaledje številnih izvirov, ki prihajajo na dan na nepropustnih plasteh nižje v pobočjih. Za Žumberak so značilna večja porečja in bolj razčlenjena rečna mreža, za vodotoke na Gorjancih pa velja, da so številčnejši, krajši in bolj hudourniški. Na obrobju Gorjancev se pojavljajo tudi številni termalni in mineralni izviri (Po Žumberku in Gorjancih, 1989). Večina Gorjancev je na površju zgrajena iz prepustnih kamnin, zatorej je mreža vodotokov redka. Največ jih je v vzhodnem delu Gorjancev, ki so levi pritoki Krke. Skozi Prigorjanske gorice tečejo stalno, po njihovih povirnih strugah v osrčju Gorjancev pa le občasno, ob večjih padavinah. V osrednji del Gorjancev sta se globoko zarezala in ustvarila ozki dolini le dva potoka in sicer Pendrijevka in Kobila (Natek M., Pavšek, Perko, 1996). Gorjanci so prepreženi z gostim dolinskim in rečnim omrežjem, ki se od osrednjih delov radialno širi na vse strani, predvsem proti Karlovški kotlini na jugovzhodu in na sever proti Savi in Krki. Le skrajni jugozahodni del Gorjancev med Vahto in Črmošnjiško dolino je skoraj povsem brez vodnih tokov zaradi večjega obsega jurskih in krednih apnencev. Številni potoki na Gorjancih se začenjajo z razvejenimi grapami daleč v osrčju hribovja in tečejo po večinoma neposeljenih, ozkih in globokih dolinah s strmimi pobočji (Natek K., 1997). Gorjanci so široko pogorje ter prostran gorski čok, ki ga na obeh straneh obdajajo mladoterciarne gorice, ki pričajo, da je to pogorje predstavljalo kopni polotok. So tipičen gorski čok okrog katerega so se ugreznile grude in nastale sedanje kotline (Krška, Karlovška). Vzhodni del Gorjancev je širši in pa nižji od zahodnega dela, kjer si sledijo Opatova gora, Blaževa gora in planota Ravna gora ter planota pri Miklavžu, ki je s Trdinovim vrhom (1181 m) najvišji del Gorjancev. Od tod proti vzhodu se Gorjanci le še nižajo (Melik, 1959). Območje Gorjanci-Žumberak je v makroreliefnem pogledu osamljen, pretežno kraški gorski masiv s slemenitvijo jugozahod-severovzhod. Zanj je značilno fluviokraško površje s poudarjenimi in globokimi grapami, le v apnenčastem svetu so tipične kraške oblike na površju. Območje kot celota ima značaj planotastega sveta s številnimi geološkimi uravnavami, gledano bolj podrobno pa je površje razčlenjeno s številnimi vrtačami in hudourniškimi grapami. Za Gorjance so značilne osojne lege, ki so najbolj sklenjene nad Šentjernejem in Kostanjevico. Območje delimo na sledeče tri višinske pasove: nižinskega, gričevnato-predgorskega in gorskega (Po Žumberku in Gorjancih, 1989). Zelo značilna za Gorjance je asimetrična zgradba saj je slovenska stran hribovja razmeroma ozka, pobočja so strma in doline razmeroma kratke. Na hrvaški strani pa so vodotoki nekajkrat daljši in na slemenih se pojavljajo številne manjše uravnave. Edina nekoliko večja uravnava na slovenskem delu je Opatova gora, ki je 7 km dolga in do 2 km široka planota na nadmorski višini od 800 do 950 m (Natek K., 1997). Celoten masiv Gorjanci-Žumberak je 50 km dolg in okrog 20 km širok z višinskim razponom od 150 do 1178 m nadmorske višine (Po Žumberku in Gorjancih, 1989). Povprečna nadmorska višina Gorjancev je 470 m od tega je četrtina površja pod 300 m, med 300 in 600 m polovica, med 600 in 800 m petina in nad 800 m je 7% površja. Povprečni naklon je 14°, nad naklonom 20° je kar petina površja (Natek M., Pavšek, Perko, 1996). Po geološki sestavi so Gorjanci večinoma iz triasnih kamnin in sicer iz zgornjetriasnega apnenca ter dolomita, le v manjši meri pa se pojavljajo neprepustne srednjetriasne in spodnjetriasne plasti, pa tudi kredne kamnine. Ob robovih pa se pojavljajo mlajše miocenske kamnine (Melik, 1959). Najstarejše kamnine iz konca paleozoika večinoma prekrivajo mlajše plasti najdemo pa jih med Mokricami in Breganskim selom ter med reko Bregano in Draganjim selom. V spodnjem triasu, ko je obravnavano ozemlje v celoti prekrivalo plitvo morje, so iz apnenčevega blata nastali trdni apnenci. Spodnjetriasne laporje in trdne apnence najdemo pri Mokricah in v dolini Bregane ter med Kostanjevcem in Jezerinami. Debele plasti dolomita, ki jih med drugim najdemo tudi pri Mokricah, so nastale iz plitvomorskega apnenca, pred približno 200 milijoni let. Zgornjetriasne kamnine sestavljajo vzhodni del Gorjancev in Samoborskega gorja gre pa za skladovite dolomite. V obdobju spodnje in srednje jure so nastali ploščasti apnenci z roženci predvsem v vzhodnem delu Gorjancev v zgornji juri pa so na istem območju nastali beli in zelenkasti ploščati apnenci in laporji v zahodnem delu Gorjancev pa trdni apnenci. Na severu Gorjancev je morje v zgornji kredi odložilo ploščate apnence in rdeče laporje proti koncu krede pa še flišne laporje, glinovce, peščenjake in breče (Po Žumberku in Gorjancih, 1989). Gorjanci so sestavljeni iz dveh tektonskih enot in sicer gorjanske na severu in žumberške na jugu, ki ju loči sosiški prelom. Gorjansko enoto gradijo približno 2000 m debele mezozojske usedline, ki so se med oligocenom in miocenom v savski orogenetski fazi narinile na žumberško enoto južno od sosiškega preloma. Več kot štiri petine Gorjancev pokrivata apnenec in dolomit, le ponekod je ob apnencu tudi lapor. Na obrobju Gorjancev so se ohranile miocenske kamnine, ki jih je največ nad Veliko Dolino, Čatežem in Bušečo vasjo, kjer prevladujejo peski, peščenjaki, gline ter glinasti in apnenčasti laporji (Natek M., Pavšek, Perko, 1996). Gorjanci ležijo na severovzhodnem robu Dinaridov na prehodu Zunanjih Dinaridov v Notranje Dinaride. Ta delitev se nanaša na njihovo diferenciacijo v mezozoiku, ko sta nastala dva različna sedimentacijska prostora. Gorjanci se prav tako nahajajo na robu Panonskega bazena, ki se je oblikoval v terciarju (Kosanić, 2007). V samem začetku nastajanja kamnin na tem območju je na njihovo oblikovanje vplivalo predvsem plitvo morje, na začetku mezozoika pa tudi globoko morje pod katerim so se Gorjanci nahajali. Kasneje so na oblikovanje površja pomembno vplivali razni prelomi zaradi katerih je apnenčevo-dolomitna plošča razpadla na grude. V miocenu so reke in potoki v obsežne kadunje prinašali prod in pesek. Več deset ali celo sto kilometrov dolgi prelomi so v pliocenu oblikovali obsežno udornino Krškega polja in dvignjen masiv Gorjancev. V toplih medledenih dobah se je pospešilo raztapljanje dolomitov in apnencev (Po Žumberku in Gorjancih, 1989). Območje Gorjancev je prvič postalo kopno sredi krede, približno sto milijonov let kasneje pa se je ozemlje še večkrat ugreznilo pod morsko gladino. Obsežnejše kopno se zopet pojavi na prehodu v terciar in tako ostane do miocena, ko se večina kopna ugrezne, Gorjanci pa postanejo polotok oziroma otok Panonskega morja. Morje se je od pliocena naprej umikalo proti vzhodu. To je bilo tudi tektonsko sorazmerno mirno obdobje, tako da je erozija močno uravnala površje in zapolnila sladkovodne kotanje. Površje so sredi pliocena začeli preoblikovati neotektonski procesi in enotno dokaj uravnano gmoto Gorjancev so razkosali prelomi. Ob koncu pliocena pa so se ob cerovškem prelomu na severu in sosiškem prelomu na jugu posamezni kosi stopničasto dvignili v različne višine, Krška in Karlovška kotlina pa sta se ugreznili (Slovenija: pokrajine in ljudje, 1998). V Severozahodni balatonski narivni zgradbi, ki se od jugovzhodne sicer loči po starosti in usmerjenosti pritiskov in s tem po smeri narivanja, so pri Ponikvah najstarejši sedimenti, ki leže na tej narivni zgradbi in sicer spodnje helvetske starosti. Kozjanski nariv predstavlja najvišjo narivno etažo v severozahodni balatonski narivni zgradbi, ki mu navzdol sledijo orliški, mirnski, gorjanski, vivodinski in žumberški nariv. Cirniško-gorjanski nariv izdanja pod Krško udornino na vzhodnem delu Gorjancev okoli Ponikev (Premru, 2005). Gorjanci se po avtorjih lista Novo Mesto uvrščajo v balatonski niz, za katerega so značilni regionalni prelomi v smeri JZ-SV. Prelomi pogojujejo tudi blokovsko strukturno zgradbo ozemlja, ki se sestoji iz dveh velikih enot in sicer horsta Gorjancev in Žumberačke blokovske strukture. Horst Gorjancev je na severu omejen s Cerovškim prelomom na jugu pa s Sošiškim, ki predstavlja mejo z Žumberačko strukturo. Ta strukturna zgradba Gorjancev je nastala v terciarju in je spremenila starejše dinarske strukture, ki potekajo v smeri SZ-JV (Kosanić, 2007). Najstarejše kamnine Gorjancev so nastale pred približno 290 do 250 milijonov let in segajo v obdobje zgornjega karbona in perma. Nekako vse do pleistocena so to območje preoblikovali različni procesi, ki pa so bili počasni in so trajali milijone let. Šele v novejši zgodovini so nekateri procesi oblikovanja površja na Gorjancih (denudacija, erozija, korozija) delovali nekoliko hitreje v primerjavi z daljno preteklostjo (Po Žumberku in Gorjancih, 1989). V jugovzhodnem delu Dinaridov na področju okoli Krške udornine oziroma točneje na Gorjancih, na Orlici in v Krškem hribovju je v spodnjem pliocenu nastopilo obdobje peneplenizacije med najmnlajšim narivanjem balatonske narivne zgradbe v savski epohi in po gubanju v rodanski epohi (Premru, 2005). Namen zaključne seminarske naloge je na osnovi terenskega dela in literature proučiti fizičnogeografske in geomorfološke značilnosti obravnavanega območja Gorjancev. Poudarek je na zakraselem površju preoblikovanim s fluvialnimi procesi, ki dajejo pokrajini Gorjancev netipično gričevnato podobo. Cilj zaključne seminarske naloge je morfografska analiza proučevanega območja in njegovih pojavov ter oblik, s katero bom ločil kraške oblike in pojave od polkraških. Tako bom lahko opredelil tip krasa, ki se pojavlja na mojem območju. Cilj je tudi podrobna morfografska in morfometrična analiza tipov oblik, ki jih najdem v zgoraj navedem cilju ter izdelava geomorfološke karte proučevanega območja. Pri izdelavi zaključne seminarske naloge so bile uporabljene kabinetne in terenske metode proučevanja. Pregledana je bila strokovna ter znanstvena literatura o geoloških in geomorfoloških značilnostih proučevanega območja. Za geomorfološko kartiranje območja so bile uporabljene topografske karte Slovenije v merilu 1:5000. Pri izdelavi digitalne geomorfološke karte je bil uporabljen program Inkscape. Na podlagi terenskega kartiranja je temeljila analiza geomorfoloških značilnosti proučevanega območja. Na terenu sem prav tako opravil fotografiranje, skiciranje in beleženje opaženega. Kartiranje je bilo opravljeno v poznih pomladanskih dnevih in je bilo na mestih z veliko strmino nekoliko oteženo. Ocenjujem, da pri kartiranju zaradi prepovedanega pristopa do zasebnih zemljišč in njihove zaraščenosti nisem vrisal prav vseh obravnavanih oblik na proučevanem območju. Pregled geološke strukture in litoloških značilnosti je bil opravljen z analizo geološke karte v merilu 1:100 000 in pripadajočim tolmačem ter tudi s pregledom sorodne geološke literature. Iz zapisnikov iz Katastra jam Jamarske zveze Slovenije so bili pridobljeni podatki in opisi o speleoloških objektih na proučevanem območju. Na proučevanem območju Gorjancev prevladuje fluviokraški tip reliefa, ki se je razvil predvsem na miocenskih sedimentih, pojavljajo pa se tudi mezozojski apnenci in dolomiti. Ob zgoraj navedem tipu reliefa, se pojavlja še pravi kraški relief s svojimi tipičnimi oblikami, kot so jame in vrtače. Za območje so na eni strani značilna strma pobočja in ozke doline ob površinskih vodah ter na drugi strani blago in valovito fluviokraško površje kjer ni površinskega vodnega toka ali pa je ta le občasen. Takšno površje z menjavanjem hribov in dolin daje vtis gričevnate pokrajine. Na proučevanem območju prevladujejo miocenski konglomerati, prodi in peski nastali kot rezultat intenzivne erozije višjega reliefa in transporta materiala rek in potokov v času miocena, ko so Gorjanci po daljšem obdobju zopet postali kopno. V tem času so na preoblikovanje površja celotnih Gorjancev vplivali neotektonski procesi, ki so površje razkosali s prelomi. Miocenski sedimenti se pojavljajo zvezno po celotnem območju, mezozojski in permski sedimenti pa so prisotni v otokih na robovih proučevanega območja. Kamnine se na površju pojavljajo le redko in še to navadno na strmih pobočjih kot strmi stenasti pregibi in manjšimi skalami pod njimi kot rezultat denudacije površja. V narivni zgradbi Gorjancev pri Bregani na manjši površini izdanjajo permske in skitske plasti, ki pripadajo Panonidom. Pri Bregani so na površini prav tako ohranjene kamnine samoborske cone, kjer so se v zgornjem permu odlagale plasti apnenca, dolomitnega apnenca in dolomita s tankimi vložki skrilavca. V dolini Bregane so ohranjene tudi pelagične ladinske kamnine. V okolici Ponikev in Brezij so ohranjene najstarejše plasti krške podcone. Helvetske plasti so ohranjene na manjših površinah okoli Brezij, Ponikev in zahodno od Čateža ob Savi, kjer plasti leže erozijsko-diskordantno na različno stari podlagi. Med Čatežem in Malim Cirnikom ter okoli Ponikev in Brezij leže tortonske plasti erozijsko-diskordantno na triadni ali spodnje helvetski podlagi. Sestavljene so iz konglomerata, breče, apnenega peščenjaka, litotamijskega apnenca, lapornega apnenca in glinasto-peščenega ter apnenega laporja. Sedimenti so plitvomorski in priobalni z debelino plasti med 150 in 300 metrov (Premru, 2005). Kot je značilno za celotne Gorjance je tudi na proučevanem območju mreža površinskih vodotokov dokaj redka. Skozi severni del območja poteka najdaljši in najbolj vodnat vodotok in sicer Koriščanski potok, ki se dobre tri kilometre vzhodno od Velike Doline izliva v Savo. Koriščanski potok je zarezal ozko in globoko glavno dolino proučevanega območja, ki poteka po prelomu in kjer prevladujejo zelo strma pobočja. V potok se sicer občasno izlivajo manjši vodotoki, ki pritekajo iz severnih in južnih izvirov na pobočju doline. Stalni vodotok priteka le iz zatrepnega izvira Vuljeka, ki je regulirano speljan po umetni podzemni poti. Južno od glavne doline in Koriščanskega potoka, v bolj vzpetem in gričevnatem svetu je prisotnih več izvirov, vendar so površinski vodotoki le občasni in se pogosto končajo s ponorom. Nekaj pa se jih izliva še v drugi stalni površinski vodotok na proučevanem območju in sicer v potok Kamenjak. Ta se slab kilometer vzhodneje od proučevanega območja izliva v potok Bregano, ki teče po slovensko-hrvaški meji. Površinski vodotoki so torej, čeprav so redki, pomembneje vplivali na preoblikovanje površja na proučevanem območju. Na podlagi geomorfološkega kartiranja in analize proučevanega območja in njegovih oblik ter ob upoštevanju litoloških značilnosti je bil ugotovljen fluviokraški tip površja kot prevladujoča oblika preoblikovanja površja. V mednarodno krasoslovno terminologijo je izraz fluviokras vpeljal Roglić (1959) in z njim nadomestil starejši enakovredni izraz polkras, ki ga je vpeljal Grund (1914) in merokras, ki ga je vpeljal Cvijić (1924). Roglić je fluviokras definiral na podlagi ugotovitev, da lahko na površju delujeta tako kraški kot fluvialni geomorfni sistem. Tuja literatura ga sicer opredeljuje kot površje na karbonatnih kamninah, kjer so prevladujoče oblike na površju doline, ki so jih oblikovale površinske reke (Sweeting, 1972). Tako recimo Gunn (2004) navaja, da se fluviokras na kraških kamninah pojavlja ob dveh različnih pogojih in sicer, če je kraško površje v mladi fazi razvoja in je hidravlični gradient majhen, v kras ne odtekajo vse površinske vode, ampak delno ostanejo na površju. Pojavlja pa se tudi v primeru sušne klime z občasnimi močnimi nalivi, ko na teh območjih nastane rečna mreža, ki ob močnejših padavinah odvaja vodo površinsko. Sočasno pa je na območju razvit geomorfni sistem, ki manjše količine padavinskih voda odvaja v podzemlje (Gostinčar, Stepišnik, 2012). Prav tako je Roglić (1959) opredelil, da se fluviokras pojavlja na nečistih ali tankoplastovitih apnencih ter na apnenčastih laporjih in dolomitih. Na površju so te kamnine podvržene mehanskemu preperevanju in posledično površinskemu spiranju in akumulaciji materiala v nižjih delih. Za fluviokraško površje so značilni manjši potoki, ki odtekajo v kotanje. Tako lahko pridemo do zaključka, da je fluviokraško površje prehodna oblika kraškega reliefa, kjer prevladuje mehanski odtok materiala in se površje mestoma preoblikuje fluvialno. Pojavljanje tega tipa površja je pogojeno z litologijo in tudi s klimo. Za mehansko preperevanje površja in površinsko spiranje je bila ugodnejša hladna pleistocenska klima, zato so bili elementi fluvialne erozije poudarjeni (Gostinčar, Stepišnik, 2012). Dolec ali tudi dolek je plitva in do nekaj metrov globoka odprta suha dolina, navadno v smeri največje strmine na pobočju. V Sloveniji so dolci najpogostejši na dolomitih in dolomitiziranih apnencih (Slovenska kraška terminologija, 1973). Gre za majhno reliefno obliko s konkavnim prečnim prerezom in s strmimi pobočji. Dolec je navadno samostojna reliefna oblika, včasih pa je s sosednjimi dolci povezan v razvejan, dendritični sistem (Komac, 2006). V slovensko geomorfološko literaturo je izraz dolek za reliefno obliko na dolomitu uvedel Gams (1968), ki ga je povzel po Bajduri (1953) (Komac, 2006). Sicer pa je dolce prvi opisal Schmitthenner (1925) kot konkavne oblike v pobočjih, ki so nastali s periglacialnimi procesi (Gostinčar, Stepišnik, 2012). Periglacialni procesi sicer ne spremenijo povsem podobe pokrajine, kot na primer ledeniški procesi, ampak jo le bolj ali manj preoblikujejo (Komac, 2006). Komac (2006) opisuje dolce v Sloveniji kot recentne reliefne oblike, ki so se razvile iz plitvih vdolbin na pobočjih, v katere se je presedimentirala rdeče-rjava ilovica. Na krajevno manj odporni kamnini so nastale začetne vdolbine s korozijo, s spiranjem delcev v podzemlje ali pa tudi zaradi periglacialnih procesov. V vdolbini se je sčasoma nabral sediment, v katerem je zastajala voda, kar je krajevno pospešilo korozijo in tako je dovolj veliko vdolbina lahko pritegnila površinsko in preperlisko vodo iz okolice. S tem se je na površju začela denudacija, vzdolž stika prepereline s kamnino pa je prenikajoča voda kamnino korodirala. Velik del površja Slovenije je bil v hladnejših obdobjih pleistocena pod vplivom periglacialnih procesov. Zaradi mehanske neodpornosti so intenzivno preperevali predvsem pretrti dolomiti, pri čemer je nastajalo ostrorobato in neenakomerno debelo gradivo, ki je bilo kasneje denudirano. Zaradi tega lahko v dneh dolcev najdemo nanose dolomitnega grušča, v spodnjih delih dolcev pa so ponekod manjše nasutine (Gostinčar, Stepišnik, 2012). Dolci na proučevanem območju so plitvi in podolgovati ter nahajajo na manj strmih pobočjih, kjer se stekajo v dna pobočij. Nahajajo se na območju prelomnih con ob pretrtih kamninah. V obliki dendritične mreže se pojavljata le dva dolca na južnem delu proučevanega območja, sicer se pa pojavljajo kot samostojne oblike. Poglavitni geomorfni procesi v dolcih poleg že omenjenega preperevanja in denudacije so: korozija, ki je najintenzivnejša na dnu dolca; polzenje zgornje plasti preperline, ki je počasen in neopazen geomorfni proces; erozija, ki v dolcih ni pomemben geomorfni proces z izjemo dolcev v gozdu, ki podlage ne varujeta trava in podrast; akumulacija, kjer se gradivo premika s pobočnimi procesi in pa še podzemsko spiranje prepereline in drobirja, ko tokovi vode v zgornji plasti prepereline lahko pomembno prispevajo k denudaciji (Komac, 2006). Erozijski jarki so tipične fluvialne erozijske oblike, ki nastanejo ob močnih nalivih na strmih pobočjih, ko površinski tokovi vode erodirajo material. Zelo pogosti so na manj prepustnih kamninah kraških pobočij, kjer so tektonsko pretrte cone in dolomiti. Material se pod njimi akumulira v vršaje, voda iz vršajev pa odteka v kras (Stepišnik, 2011). Pri jarkovni eroziji je v nasprotju s površinskim spiranjem in žlebično erozijo več možnosti, da erodirano gradivo doseže vodotoke v dnu doline (Zorn, 2007). Erozijski jarki se na proučevanem območju pojavljajo le v manjši meri in še to le na južnem delu. V dolžino merijo nekaj sto metrov in se vsi strmo stekajo proti potoku Kamenjaku. Vrtače so najmanjše in najbolj značilne zaprte kotanje na krasu zmerno toplega podnebja. Navadno so do sto metrov široke in do deset metrov globoke ter v tlorisu bolj ali manj okrogle. Po obliki jih Slovenska kraška terminologija (1973) deli na skledaste, lijakaste, kotlaste in vodnjakaste. Po nastanku pa ločimo korozijske, udorne, sufozijske in posedne vrtače (Stepišnik, 2011). Že po njihovi obliki je razvidno, da je bilo iz osrednjega dela odnesenega več materiala, kot iz pobočij in obodov vrtače. Od vseh teorij nastankov vrtač je najbolj uveljavljena korozijska teorija, ki razlaga nastanek vrtač s pomočjo ponorov in izvirov. Nastanek korozijske vrtače naj bi bil prav tako vezan na zbiranje deževnice v tektonsko najbolj pretrti coni podlage, ki pripomore h koncentraciji vode in sčasoma pridobi vlogo kanala (Stepišnik, 2011 cv: Hafner, 2012). V sodobni krasoslovni literaturi so opisani tudi številni drugi primeri oblikovanja korozijskih vrtač. Tako Klimchouk pri nastanku vrtač daje pomembno vlogo epikraški coni in njeni povezavi z brezni. Žarišče epikraškega odtoka se nahaja na določeni globini v podlagi epikraške cone, kjer se pojavi intenzivno širjenje in poglabljanje glavne razpoke in tako se oblikujejo brezna, ki nimajo vhoda s površja. Večanje obsega brezna povzroči udor in tako se odpre na površje. S tem se izoblikuje stožčasta kotanja, kjer se ob manj globokem jašku dno zapolnjuje s podornim in erodiranim materialom. Tako lahko kotanja dobi obliko korozijske vrtače, ki so poligenetske oblike (Stepišnik, 2011). Sufozijske vrtače nastanejo s sufozijo, ki je proces spiranja drobnega materiala krovnine v kraške kanale in tako v krovnini nastane kotanja. Najpogosteje nastanejo nad že izoblikovanim krasom z velikim številom razširjenih razpok, ki proces sufozije močno pospešijo. Sufozijske vrtače pogosto najdemo na finozrnatih naplavinah, ki zapolnjujejo dna slepih dolin in kraških polj (Stepišnik, 2011). Vrtače so na proučevanem območju Gorjancev najpogostejša in najbolj prepoznavna reliefna oblika. Večinoma prevladujejo manjše okoli deset metrov široke in nekaj metrov globoke vrtače z relativno plitvim preperlinskim pokrovom na manj strmih pobočjih. Vrtače se na proučevanem območju pojavljajo relativno skupaj ni pa bilo moč zaslediti vodotokov v njihovi neposredni bližini. Kontaktni kras je območje, kjer se prepletata fluvialni in kraški geomorfni sistem na stiku kraških in nekraških kamnin. Na kras vplivajo alogeni tokovi s količino vode, rečnimi režimi in naplavinami. V kras sega fluvialno preoblikovanje in pri tem nastanejo površinske oblike, ki niso značilne niti za fluvialni niti za kraški geomorfni sistem, pač pa so rezultat součinkovanja obeh (Stepišnik, 2011). Poznamo več tipov kontaktnega krasa, med katerimi je v Sloveniji najpogostejša oblika ponorni kontaktni kras. Ta nastane tam, kjer pritekajo vode z nekraškega površja v kras. Za ponorni tip kontaktnega krasa so značilne površinske oblike slepe doline in ponorni zatrepi (Mihevc, 1991), suhe doline, skupine udornic v kraškem zaledju večjih ponorov (Stepišnik, 2010) in reliktni vršaji (Stepišnik in sod., 2007). Pogost pojav na stiku so jame z vodoravnimi odseki, ki nastajajo v epifreatični coni (Gams, 2001). Po Jamarski zvezi Slovenije je jama vsaka naravna votlina v kamnini, ki je prehodna človeku in je vsaj deset metrov dolga ali globoka. Slovenska kraška terminologija pa jo opisuje kot prehodno podzemeljsko votlino, ne glede na to, ali je vodoravna ali navpična. Kraške jame so torej vse odprtine v kamnini, ki jih je oblikovala voda z raztapljanjem. Nadaljnje preoblikovanje jam pa je vezano na kombinacijo več procesov. Začetna faza nastanka jam je vezana na razpoklinski vodonosnik, ki ga v karbonatnih kamninah gradijo predvsem razpoke in lezike, kjer prevladuje laminarni način pretakanja vode. Ko se zaradi raztapljanja razpoke širijo, se njihova hidravlična upornost manjša in pretok skoznje narašča to, pa pospešuje hitrost raztapljanja vzdolž razpok, kar pa ponovno pospešuje naraščanje pretoka. Gre za pozitivno povratno zanko, ki se konča s prebojem s tem pa razpoklinski vodonosnik postane kraški vodonosnik. Ko se vzdolž celega kanala pojavi turbulenten način pretakanja vode, to imenujemo preboj. Zgodnjo fazo nastanka jam, ko razpoke prerastejo v kraške kanale, imenujemo čas snovanja (Stepišnik, 2011). Jame se delijo na več tipov jam. Jame freatične cone so popolnoma zalite z vodo, zato korozija deluje na vse stene rove. Posledica tega je cela vrsta skalnih korozijskih oblik, kot so fasete, žlebovi, draslje itd. Jame kontaktnega krasa pogostno imenujemo paragenetske jame ali tudi epifreatične jame. Te nastanejo s paragenezo, procesom oblikovanja rovov na kontaktnem krasu. Rezultat tega so daljše vodoravne jame približno na višini gladine podzemne vode. jame v etažah se oblikujejo zaradi denudacijskega zniževanja površja in prestavljanja vodnih tokov navzdol. S tem se razvijejo novi rovi, višje ležeči pa postanejo neaktivni. V vadozni coni ali coni navpičnega prenikanja nastajajo brezna. Padavinska voda odteka po različnih razpokah in kanalih, kjer se nekoliko globlje vodni tokovi zbirajo v vse večje curke ter oblikujejo drobne strme kanale. Ko začnejo vodni curki prosto padati navzdol, začne nastajati vertikalni jašek, ki ga imenujemo brezno. Z upadom gladine podzemne postanejo jame hidrološke neaktivne in se njihova rast povsem ustavi. Tako imamo v vadozni coni jame, katerih nastanek je vezan na freatično in epifreatično cono. Te jame so različnega nastanka in se med seboj prepletajo (Stepišnik, 2011). Na proučevanem območju so registrirani trije jamski objekti in sicer dve jami ter brezno. Jama Kreščak se nahaja v vasi Koritno na 290 metrov nadmorske višine na dnu vrtače. Domačini so jo tako poimenovali zaradi krušljivega konglomerata. Vhod v jamo je ozek, blaten ter dober meter širok in meter visok, kar je posledica posipanja prsti v jamo s površja in njenega razmakanja s trajnim curkom mezeče vode. vhod se odpira stransko v jamski rov, tako da se dva kraka razcepita od vhoda jame. Jugozahodni krak je daljši od severovzhodnega. Glavni rov jame se je razvijal vzporedno s strugo Koriščanskega potoka, ki poteka južno od Kreščaka. Takoj za vhodom se jama prvih 20 metrov nekoliko spusti in razdeli v dve etaži, zgornjo širšo in ponekod komaj prehodno ozko spodnjo etažo. Etaži se na več mestih združita. V mnogih predelih sten in stropa je konglomerat, nastal iz proda in peska. Etaži se na koncu jame združita v večji zasigani dvorani, ki se nadaljuje v manjšo, imenovano Blatna kapelica, z mehkim blatom na tleh (Munič, 2009). Gre za ponorno jamo, dolgo 792 metrov in globoko 34 metrov in bogato s kapniškim okrasjem. Je s favno zelo bogata jama, saj so v njej odkrili 48 različnih taksonov živali (Zorčič, 2010). Jama je vodoravna in z občasnim tokom (Kataster jam, 2013). Jama Lisična je 65 metrov dolga in 6 metrov globoka jama s stalnim tokom (Kataster jam, 2013). V jamo so vgradili sistem za hranjenje in distribucijo vode saj je v preteklosti služila za vodooskrbo Velike Doline vendar se ta sistem več ne uporablja. Jama je sicer zelo zanimiva, saj so v zadnjih letih odkrili čez 1 km rovov, zanimive sedimentne tvorbe in med drugim tudi fosil zoba morskega psa (Zorčič, 2010). Brezno nad Brusnikom se nahaja na vzhodnem delu proučevanega območja sredi njivskih površin. Gre za stopnjasto, poševno brezno, dolgo 19 metrov in globoko 13 metrov, ki je bilo odkrito leta 2011 (Kataster jam, 2013). V polmeru 4. kilometrov od proučevanega območja je registriranih še 10 jamskih objektov in sicer 5 jam ter 5 brezen (Geopedia). Zatrepna dolina je značilna površinska oblika izvirnega kontaktnega krasa, ki nastane na območju izvirov, kjer vode pritekajo iz kraške kamnine. Izviri se s procesom zadenjske erozije zarezujejo v kraško kamnino in sčasoma oblikujejo dolini podobno obliko. Nad izvirom v začetku doline je oblikovano strmo pobočje, zatrep (Tičar, 2012). Tičar (2012), ki se v svojem diplomskem delu podrobneje ukvarja z raziskovanjem zatrepnih dolin in njihovo geomorfologijo, navaja, da so se pretekle raziskave zatrepnih dolin ukvarjale zgolj z definicijo, medtem ko so bile študije, ki so obravnavale geomorfološke značilnosti zatrepnih dolin, redke. Izpostavlja tudi dva problema vezana na zatrepne doline v slovenski literaturi. Slovenske definicije naj bi bile skromne, navaja pa tudi, da se izraz zatrepna dolina napačno zamenjuje z zatrepom, ki označuje zgolj začetek zatrepne doline. V slovenski literaturi lahko prve omembe zatrepnih dolin zasledimo v članku Antona Melika (1928), kjer med drugim opisuje tudi primere zagatnih dolin, ki se zgoraj zaključujejo s strmim in zelo visokim dolinskim sklepom, pod katerim izvira kraška voda. Etimološka razlaga izraza zatrep do sedaj sicer še ni bila podrobneje raziskana (Tičar, 2012). Tičar (2012) je razčlenil posamezne dele zatrepne doline na sledeče: Zatrep je hidrološko gledano začetni del zatrepne doline. Izvir se pogosto pojavlja na dnu zatrepa, nad izvirom pa so večinoma oblikovane stene. Ko postanejo izviri manj izdatni, občasni ali neaktivni, ostenja prehajajo v aktivna pobočja in melišča. Osrednji del zatrepne doline se nahaja med zatrepom in iztekom doline. Po dnu zarezujoč se v matično podlago ali naplavine, teče vodotok v koritu. Pobočja se dvigajo nad dnom osrednjega dela in so v vršnih delih po večini stenasta ali aktivna, v spodnjih delih pa po navadi uravnotežena. Iztek je končni del zatrepne doline. Strmec vodotoka je v hidrološko aktivnih zatrepnih dolinah v izteku najmanjši, dno zatrepne doline pa se po navadi zaradi odlaganja naplavnih sedimentov razširi. V tem delu so pobočja praviloma položnejša zatrepna dolina, pa prehaja v nivo kraškega polja ali doline. Obod predstavlja pregib med pobočji in stenami v zatrepni dolini ter okoliškim kraškim površjem. Po navadi je obod zatrepne doline najvišji na območju zatrepa, najnižji pa na območju izteka. Dno zatrepne doline naj bi bil praviloma uravnan del, po katerem teče vodotok. Zaradi premeščanja pobočnega materiala znotraj zatrepne doline, prodonosnosti kraških rek ali naraščanja nivoja erozijske baze se lahko oblikujejo širša dna, ki segajo povsem do zatrepa. Če je vrezovanje zatrepne doline še vedno prevladujoč proces, so dna po navadi ožja. Izvir se v zatrepni dolini praviloma pojavlja v dnu zatrepa. Nad njimi se, v kolikor so izviri izdatnejši, oblikujejo ostenja. Za ali nad izviri, ki so nastali v epifreatični coni, se pogosto odpirajo vhodi v vodoravne jamske objekte. Manjši izviri se lahko pojavljajo tudi v osrednjem delu zatrepne doline. Preostali deli zatrepne doline po tej členitvi so še: stena, melišče, aktivno pobočje, uravnoteženo pobočje, dolžina in širina zatrepne doline, erozijski jarek, jama, terasa, vrtača in udornica. Tičar (2012) je v svojem diplomskem delu glede na morfografske in morfometrične podatke ter morfogenetsko analizo opravil tipizacijo zatrepnih dolin. Ločil jih je glede na izoblikovanost: Linearne zatrepne doline in detritične zatrepne doline; glede na nastanek: Erozijske zatrepne doline, epifreatične zatrepne doline, freatične zatrepne doline, ledeniške zatrepne doline (ibid). Zatrepna dolina se nahaja na zahodnem delu proučevanega območja, južno od Koriščanskega potoka. Razvila se je v smeri SV (35°). Obod zatrepa se je oblikoval na 325 metrih nadmorske višine, izvir Vuljek pa se pojavlja na nadmorski višini 310 metrov. Zatrepna dolina je dolga približno 320 metrov, širina pa je med 85 metri pri zatrepu in 55 metri pri izteku. Širina dna variira med 20 in 35 metri. Izvir Vuljek teče le po zgornjem delu zatrepne doline, pred cesto pa je umetno podzemno speljan do doline Koriščanskega potoka nekaj 100 metrov severovzhodneje. V dolini Koriščanskega potoka so na severnih predvsem pa na južnih pobočjih zelo pogosti strmi stenasti pregibi. Gre za erodirane oblike, ko je matična podlaga povsem razgaljena na površju. Dimenzije stenastih pregibov so zelo različne. V dolžino merijo od slabih 10 metrov pa do 30 metrov, višine pa so se gibale od 2. metrov pa do dobrih 5 metrov. Pod stenastimi pregibi se z izjemo na strmejšem severnem pobočju pojavljajo skale raznih velikosti, ki so se s krušenjem in razpadanjem razgaljene matične podlage akumulirale v neposredni bližini stenastih pregibov. Suhe rečne struge so na proučevanem območju manj pogost pojav, pa vendar so prisotne. Nekatere so posledica občasnih površinskih vodotokov, druge pa človekovega poseganja v naravo. Primer tega sta dve suhi rečni strugi, ki segata proti dolini Koriščanskega potoka z njegove južne strani. Zahodnejša struga prihaja iz zatrepne doline po kateri je nekoč tekel stalen površinski vodotok, ki je bil umetno podzemno speljan do izliva v Koriščanski potok SV od zatrepne doline. Druga suha rečna struga pa poteka pod jamo Lisično. Lisična je sicer izvirna jama, ki pa so jo v preteklosti preuredili in vanjo vgradili sistem za hranjenje in distribucijo vode za potrebe vodooskrbe Velike Doline, ki pa se danes več ne uporablja. Rezultat tega je od daleč opazna 60 metrov dolga in okoli 3 metre široka suha rečna struga zapolnjena s srednje velikim kamenjem. V zaključni seminarski nalogi so bile proučene geomorfološke značilnosti obravnavanega območja v vzhodnih Gorjancih. Analizirana je bila strokovna in znanstvena literatura o Gorjancih in tipih površja, ki se tam pojavljajo in prav tako so bile analizirane geomorfološke značilnosti območja in oblik na njemu in s tem je bil dosežen osnovni namen raziskave. Kabinetne in terenske metode proučevanje so bile uporabljene za izpolnitev ciljev. Literatura o fizičnogeografskih značilnostih vzhodnih Gorjancev je dokaj pomanjkljiva in skromna, vendar je zadnje čase zaznan napredek na tem področju, predvsem s strani študentov geografije. S pomočjo literature, ki je bila večinoma slovenska, so bile zbrane osnovne informacije o geomorfoloških, geoloških in hidroloških značilnostih proučevanega območja. Na podlagi terenskega dela in geomorfološkega kartiranja raziskovanega območja je bila izdelana tudi geomorfološka karta. Pri tem so bile uporabljene topografske karte Slovenije v merilu 1:5000. Iz geološke karte merila 1:100 000 in pripadajočega tolmača pa so bile pridobljene informacije o geoloških strukturah in litoloških značilnostih. Na proučevanem območju vzhodnih Gorjancev se pojavljata kraški in fluvialni tip površja, ki sta se razvila predvsem na miocenskih sedimentih. Ob omenjenih miocenskih konglomeratih, prodih in peskih, ki se pojavljajo zvezno, so na raziskovanem območju prisotni tudi mezozojski apnenci in dolomiti. Območje Gorjancev je razkosano s številnimi prelomi. Kot je za celotne Gorjance značilno, je tudi tukaj mreža površinskih vodotokov redka. Na območju sta prisotna le dva stalna površinska vodotoka, nekaj več je pa občasnih vodotokov. Na proučevanem območju prevladuje fluviokraški tip reliefa, za katerega je značilno blago in valovito površje, ki spominja na gričevnato pokrajino. Prevladujoči površinski obliki, ki se pojavljata na obravnavanem območju sta dolec in vrtača. Prisotne so tudi ostale kraške oblike kot so jame, zatrepne doline, erozijski jarki, izviri itd. Uvrstitev proučevanega območja Gorjancev v zgoraj navedeni tip reliefa je večinoma temeljil na sintezi geoloških, hidroloških in geomorfoloških podatkov, ki so bili v največji meri pridobljeni s terenskih delom, delno pa tudi s pomočjo literature. Proučevano območje je bilo, glede na zahtevnost samostojne naloge na prvi stopnji študija, raziskano le iz določenih vidikov fizične geografije in še zdaleč ne zaobjema celovitega raziskovanja proučevanega območja. Za potrebe bolj poglobljene študije bi se lahko s terenskim delom raziskalo več predvsem na področju geologije in hidrologije proučevanega območja. Geološko so zanimivi predvsem prelomi, ki so vidneje vplivali na preoblikovanje območja. Iz hidrološkega vidika pa bi bilo pomembno raziskati občasne vodotoke in predvsem podzemno pretakanje vode, ki je poleg že raziskanih jam zagotovo prisotna na proučevanem območju. Na površinskih vodotokih bi lahko opravil tudi razne hidrogeomorfološke in kemijske meritve. Zaključna seminarska naloga se kot ena redkih strokovnih del na področju fizične geografije in krasoslovja ukvarja s proučevanjem reliefa v vzhodnih Gorjancih. Območje sem po pogovorih s profesorjem Stepišnikom izbral tudi zato, ker je tako med geografi kot običajnimi ljudmi v mojem domačem okolju in njegovi širši okolici Posavja, ta del pokrajine slabo poznan, raziskan in ga večina niti ne prepozna kot del Gorjancev. Z izjemo samih prebivalcev proučevanega območja se tudi redko kdo zaveda prisotnosti kraškega reliefa in njegovih pojavov na skrajnem jugu brežiške občine, kar me je, kot sem že omenil, še dodatno prepričalo in motiviralo pri pisanju te naloge. Ta raziskovalna naloga je le začetek pri odkrivanju naravnih danosti domačega okolja ter osnova za nadaljnje, bolj poglobljene študije fizičnogeografskih značilnosti vzhodnih Gorjancev. 