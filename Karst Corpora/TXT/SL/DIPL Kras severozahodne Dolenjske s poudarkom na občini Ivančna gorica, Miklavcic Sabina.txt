Namen diplomskega dela je podati prispevek k spoznavanju krasa izbranega dela Dolenjske, predvsem v občini Ivančna Gorica. Avtor je v delu predstavil razvoj reliefa, nekatere kraške pojave, značilnosti kraške hidrologije in pojasnjuje pomen varovanja kraških vodnih virov, analizira vpliv kraške razčlenjenosti površja na poselitev in rabo tal ter opredeljuje možnosti za razvoj turizma na krasu. Zaradi lege na stiku predalpskega in dinarskega sveta ima območje prehodni, fluviokraški značaj. Na območju prevladujejo karbonatne kamnine mezozoiske starosti, zastopanost apnenca, ki se proti jugu povečuje, vpliva tudi na večjo zastopanost krasa. V občini Ivančna Gorica je kras najbolj zastopan na območju Suhe krajine in v okolici Stične. Območje pripada porečju reke Krke, ki v povirnem delu dobiva pritoke večinoma podzemeljsko. Na kraškem močno vrtačastem ozemlju v rabi tal prevladuje gozd, za kmetijstvo in poselitev pa so zaradi več prepereline najbolj ugodne kraške depresije – uvale in kraška polja. Na poselitev imajo velik vpliv prometne zveze; območje Ivančne Gorice in njene okolice so že zajeli suburbanizacijski procesi, medtem ko je za Suho krajino značilno zmanjševanje števila prebivalstva. Območje na področju raziskovalne dejavnosti ponuja številne odprte probleme, na področju turizma pa možnosti trženja. Pod pojmom severozahodna Dolenjska smo se deloma omejili na dve slovenski mezoregiji – Dolenjsko podolje in Suho krajino. Obravnavano območje bi lahko opredelili kot Kras zahodnega Dolenjskega podolja do Velikega Gabra ter Zahodne in Vzhodne Suhe krajine do Zagradca, Šmihela in Žvirč z zgornjo Krško dolino. V obravnavano območje smo zajeli tudi južne obronke Posavskega hribovja. Območje obsega Grosupeljsko pokrajino, planote okrog Višnje Gore, porečje Višnjice s Stiškim kotom, Šentviško kotlino z zaledjem, porečje zgornje Temenice do Velikega Gabra, deloma zahodno in vzhodno Suho krajino, zgornji del doline Krke (do Zagradca). Delo vključuje: podroben opis (tipičnih ali posebnih) podzemnih in površinskih kraških pojavov na omenjenem območju s posebnim poudarkom v občini Ivančna Gorica, oris nizkega dolenjskega krasa, razvoj reliefa na izbranem območju, značilnosti kraške hidrologije, vpliv oziroma vrednotenje kraške razčlenjenosti na poselitev in rabo tal, opredelitev možnosti za razvoj kraškega turizma. Delo je bilo pretežno kabinetno, deloma tudi terensko. Za izbor omenjenega naslova smo se odločili, ker so nas podrobneje zanimale kraške značilnosti v lastni občini pa tudi nekateri zanimivi kraški pojavi izven nje. Ker bi bilo območje občine Ivančna Gorica preozko in v naravnem okolju ni nekih meja, smo obravnavano območje nekoliko razširili v smislu zanimivosti določenih kraških pojavov. Izbrali smo le izsek določenega dela severozahodne Dolenjske. Izbranemu naslovu je botrovalo tudi dejstvo, da je to območje v določenih pogledih še vedno slabo raziskano. Z diplomskim delom smo zato želeli dati prispevek k razumevanju krasa severozahodne dolenjske ter predstaviti in strniti kraške značilnosti v svoji občini. Relief je na tem območju morda res »netipičen«, vendar pa v geomorfološkem pogledu zanimiv in vreden preučevanja ter z dobro razvitim krasom! Že v 17. stoletju je o kraških pojavih pisal Valvasor (1689); piše o kraških izvirih Krke in Ledenici pod Taborom. Za kras kot pojem, predvsem za kraško hidrografijo, so se na Dolenjskem začeli zanimati konec 19. stoletja, ko so se lotili preprečevanja poplav na kraških poljih (Kranjc po Hrasky, 1990). Z dolenjskim krasom, posebej s kraško ilovico in z dinamiko kraških procesov, se je ukvarjal Hrovat (1953). To območje je v svojem delu Posavska Slovenija opisoval Melik (1959), razvoju reliefa na zahodnem Dolenjskem je bila posvečena celotna številka Geografskega zbornika (1987), o omenjeni tematiki je pisal tudi Melik (1931, 1959). Posamezni avtorji so podrobneje preučevali le izbrana območja; Frelihova Lučki dol (2003), Hrovat (1959) kraško polje pri Žalni. O kraški hidrologiji piše Novak (1970, 1985), predvsem o zaledju izvirov Krke (1981). Kranjc (1990) pojasnjuje, da je Dolenjska pri dosedanjem raziskovanju krasa ostajala nekako ob robu. Novejše literature z našega obravnavanega območja je malo, tudi starejše literature ni prav veliko. Mogoče je temu vzrok prehodnost ozemlja med fluvialnim in kraškim reliefom in s tem »netipičnost« reliefa. Da novejših raziskav na izbranem območju ni prav veliko, dokazujejo tudi starejše letnice uporabljene literature. Ob uporabljeni literaturi in virih smo napisano črpali predvsem iz različnih člankov: Gams (1974, 1987, 2003), Kranjc (1990), o Grosupeljski kotlini od Mezeta (1981) in Šlebingerja (1970), o izvirih Krke od Novaka (1981, 1985), nekaj podatkov smo pridobili tudi na svetovnem spletu. V pomoč pri orientaciji smo uporabljali predvsem Slovensko kraško terminologijo (1973). Pri omejitvi izbranega ozemlja smo upoštevali meje občine Ivančna Gorica, regionalnogeografske členitve, dolenjski govor, zanimivost oziroma prepoznavnost kraških pojavov. Če bi v proučevano ozemlje vključili celotno Suho krajino, bi to pomenilo območje do Kočevskega roga in Straže, kar bi bilo že preveliko območje. Pri Suhi krajini smo zato upoštevali njen zahodni in vzhodni del, vendar ne v celoti. Izbrano ozemlje pripada dinarskemu in predalpskemu svetu, relief je na tem območju zelo raznolik in bi ga lahko uvrščali med kras, normalni (fluvialni) relief in vmesni fluviokras. Po prvi naravnogeografski regionalizaciji, katere avtor je Melik, pripada izbrano območje submakroregiji Dolenjsko (Temenica, Šentviška kotlina in Stiški kot; Višnjegorske planote, deloma Suhi krajini; pokrajino ob zgornji Temenici s Šentviško kotlinico in Stiškim kotom je poimenoval sredina Dolenjske) in Gorenjsko z Ljubljansko pokrajino (Grosupeljska kotlina) – opisano je v monografiji z naslovom Posavska Slovenija (1959). Glede na prirodnogeografsko sestavo Slovenije, kjer Melik Slovenijo deli na tipe površja, lahko območje razdelimo na južno obrobje Posavskega hribovja na skrajnem severu kot del glavnega predalpskega hribovja, proti jugu pa si sledijo predel nizkih goric v osrednji Sloveniji (v Dolenjskem podolju), dolina ob zgornji Krki kot del ravnin in večjih dolin ter kraško hribovje z nižjimi planotami in podolji, ki poteka v smeri SZ – JV, kraška polja (Grosupeljsko) in hribovje po notranji Sloveniji. Izpostavil je gemorfološke značilnosti površja, nadmorske višine in podnebja (Melik, 1946). Ilešič to območje uvršča k makroregiji Kraške pokrajine notranje Slovenije (mezoregija Nizki dolenjski kras). Gams v opisuje to območje kot makroregijo Dinarske planote celinske Slovenije (submakroregija Nizke dinarske planote; Dolenjsko podolje s Turjaško pokrajino, Suha krajina – le-ta je razdeljena na vzhodni in zahodni del, ločuje pa ju dolina zgornje Krke). Po pokrajinsko-ekološki členitvi bi to območje pripadalo Severnodolenjskem fluviokrasu in Suhi krajini, ki pripada makroregiji Dinarske planote notranje Slovenije! Po novi regionalizaciji iz leta 1995 pa to območje pripada k makroregiji Dinarski svet (mezoregija Dolenjsko podolje, Suha krajina - brez Dobrepolja). Glede submakroregij zavzemajo naše območje Dinarska podolja in ravniki ter Dinarske planote, na skrajnem severnem delu pa tudi južno območje Alpskih hribovij (Kladnik, 1996). Po Plutovi sonaravni regionalizaciji pripada to območje makroregiji Osrednja Slovenija in Ljubljanski mezoregiji, kamor se uvršča kot zgornje porečje Krke skupaj s srednjim in spodnjim porečjem Ljubljanice (Kladnik, 1996; Plut, 1999). Izbrano območje po Natku pripada naslednjim tipom površja: nizkemu fluviokrasu – gre za kraški svet s prevlado fluvio-denudacijskih površinskih oblik v relativno nižjih legah kot soseščina, deloma visokemu fluviokrasu – to so večinoma hribovja v dolomitu s prevlado fluvio-denudacijskih oblik ter deloma tudi nizkemu krasu (Suha krajina), kjer gre za nizke vzpetine in vmesne globeli v relativno nižjih legah kot je soseščina (Natek, 1993). Po Gamsu (2003) bi lahko govorili tudi o nizkem robnem dolenjskem krasu ali pa fluviokrasu nizke Dolenjske. Glede reliefne delitve lahko ločimo ravnine (nasute ravnine kamor štejemo tudi dna večjih kraških polj; npr. Grosupeljskega, ter nizke kraške ravnike; npr. ob Krki), gorati dolinasti relief (v Posavskih hribih), dolasti in kotanjasti sredogorski kras (ki je najbolj izrazit v Suhi krajini na desni strani Krke), posebne ponikvenske kotanje (pri Dobu, Šentvidu, pod Muljavo, pri Žalni in Lučah, podoben značaj ima GrosupeljskoRadensko polje; relief je v tem pasu nizek in kopast) ter gričevje in višje kraške hribe (Gams, 1959). V 18.stoletju je bila severna meja enotne Dolenjske reka Sava, sredi 18. stoletja pa so ukinili upravno razdelitev Kranjske na pet enot in tako je postala Dolenjska še bolj raznolika. Prehodna pokrajina med subpanonskim in predalpskim svetom je pokrajina na Srednjem Dolenjskem. Melik (1959) pokrajino ob zgornji Temenici, Šentviško kotlinico in Stiški kot poimenuje sredina Dolenjske. Prehod površinske hidrografije v kraško je najbolj skokovit v pasu od spodnje Temenice, preko Šentvida, Višnjice do Grosupeljskega polja ta pas je meja med alpskim in dinarskim ozemljem. Gams na tem mestu opozarja, da bi bilo zelo potrebno določiti severno mejo krasa; v podrobnem je ta meja zelo vijugasta in poteka nekoliko severneje od avtocestnega odseka Ljubljana – Obrežje (del E 61 oziroma tako imenovane »Ilirike«) in železnice (Gams, 1959). Tekom pisanja tega dela smo ugotovili, da je ta meja dokaj ustrezna, saj kraški pojavi segajo približno do te meje. Izbrano območje je prepoznavno po raznolikih pojavnih oblikah kraškega površja, ki so značilne za pravi dolenjski kras: kraška polja (Radensko polje, Lučki dol), kraški vodotoki (Krka), naplavljene kraške ravnice (Grosupeljsko, Muljavsko, Šentviško polje) ter zakrasele kraške planote; nekatere v obliki širokih hrbtov (Polževska planota) (Marušič, 1998). Kras v izbranem delu Dolenjske sega na sever do obrobja predalpskega sveta, kjer se kras prepleta s fluvialnim reliefom. Občina Ivančna Gorica je novonastala občina po uvedbi Zakona o lokalni samoupravi leta 1995, prej je bila del občine Grosuplje. Njena površina znaša 227 km2, znotraj občine je 12 krajevnih skupnosti. Na zemljevidu Slovenije je občina umeščena na Dolenjsko med občine Ljubljana, Grosuplje, Litija, Trebnje, Novo mesto in Dobrepolje. Pokrajina občine pripada tistemu delu Dolenjske, kjer se nizek subpanonski svet stika s predalpskim in dinarskim. Stik je zelo neprepoznaven oziroma zabrisan. Gre za široko prehodno, gričevnato pokrajino (Grlica, 1995). Površje občine je zelo neenotno. Sestavljajo jo tri naravnogeografske enote: Dolenjsko podolje, Suha krajina in Posavsko hribovje. Glavna vodna žila je reka Krka. Osrednji del občine pripada Dolenjskemu podolju (ki v okviru občinskih meja sega nekoliko zahodneje od Višnje Gore in na vzhodu skoraj do Velikega Gabra). To je nižji svet na prehodu iz severnega predalpskega sveta Posavskih gub, v južni dinarski svet nizkega dolenjskega krasa. Celotno podolje sestavlja cel niz plitvih reliefnih kotanj kot so kraška polja (Grosupeljsko-Radensko polje v občini Grosuplje), uvale (Dob, Hrastov dol, doli v Suhi krajini) in kraške doline. Gre za širok stik vododržnih in delno propustnih kamnin na severu z apnenci na jugu oziroma za stik predalpskega dolinastega, fluviokraškega reliefa s kotanjastim kraškim. Doline s površinskimi tokovi se na stiku s kraško hidrografijo Dinarskega krasa slepo končajo v širših kotanjah. Nižji svet ni sklenjen in ni enoten. Južni del občine (skoraj tretjina ozemlja) pripada Suhi krajini, ki je eno najbolj nerazvitih območij v Sloveniji. Površje gradijo pretežno jurski apnenci ter apnenci v menjavi z dolomitom, proti jugu pa prehajajo v apnence kredne starosti. Za široko dolino zgornjega toka reke Krke je značilen svet z mokrotnimi rastišči, obrečno vegetacijo, meandri in jezovi. Nižje si je Krka vrezala strugo v kamninsko podlago. Severno od Dolenjskega podolja se razteza Posavsko hribovje (Metnajska in Leskovška planota). Je del predalpskega sveta, kjer prevladujejo mezozojske kamnine (triasni dolomiti, ponekod z vložki apnenca), ob prelomnicah pa so prišle na dan najstarejše kamnine v občini. Na tem delu občine se svet najbolj vzpne (Obolno – 776 m). Pobočja so poraščena z gozdovi (Grlica, 1995). Podnebje je zmernocelinsko osrednje Slovenije; povprečne januarske temperature med 0 in –3 ºC, julijske med 15 in 20 ºC, povprečne oktobrske temperature so višje od aprilskih, povprečna letna temperatura je 8 ºC, značilen je subkontinentalni padavinski režim s padavinskim viškom poleti in v povprečju 1321 mm padavin. V rabi tal prevladuje gozd – 59,5 %, sledijo travniki – 23,7 %, njive in vrtovi – 9,2 %, pozidane površine - 5,1%. Prevladujejo rendzine in rjave pokarbonatne prsti (75 %) (Analiza stanja, 2006). Po popisu prebivalstva leta 1991 je v občini Ivančna Gorica živelo 12061 prebivalcev, leta 1995 - 12449 prebivalcev, ob popisu prebivalstva leta 2002 pa 13567 prebivalcev – opazen je trend naraščanja števila prebivalstva. Sedež občine je v naselju Ivančna Gorica, kjer prebiva 11 % vseh prebivalcev občine (leta 2002 je imelo naselje 1578 prebivalcev). V občini je 137 naselij. Večina prebivalstva živi v večjih naseljih: Ivančna Gorica, Šentvid pri Stični, Višnja Gora, Stična, Muljava, Krka, Temenica, Metnaj. Gostota poselitve je pod slovenskim povprečjem in je leta 2002 znašala 59 prebivalcev/km2 (Grlica, 1995; Statistični urad RS, 2002). Glede gostote poselitve so znotraj občine velike razlike. Najgosteje je poseljeno Dolenjsko podolje oziroma osrednje območje občine, kjer je gospodarsko, poselitveno, prometno in kmetijsko središče. V tem delu živi 10945 prebivalcev, gostota poselitve znaša 90 preb./km2. Občina ima tako avtocestno kot železniško povezavo z ostalo Slovenijo. Suha krajina je slabo poseljena in prometno bolj odmaknjena; njene gručaste vasi so majhne, centralna naselja so redka (Ambrus, Zagradec in Krka sta ob reki Krki). Za Posavsko hribovje pa je značilna inverzna poselitev (poselitev vrhnjih planotastih delov hribovja); večjih centralnih krajev tu ni (večji naselji sta Temenica, Metnaj). Demografski razvoj je v Posavskem hribovju in Suhi krajini neugoden – upadanje ali stagniranje števila prebivalstva ter slaba starostna sestava. Dolenjsko podolje ima bolj ugoden demografski razvoj. Zaradi bližine Ljubljane in izgradnje avtoceste so del občine zajeli procesi intenzivne suburbanizacije, na jugu in severu pa se nadaljujejo procesi praznjenja in opuščanje rabe kmetijskih zemljišč. Prevladujejo strnjena gručasta naselja, ponekod tudi razložena naselja. (Grlica, 1995; Analiza stanja, 2006). Poleg kmetijstva je v občini srednje razvita tudi industrija, zlasti tekstilna, kovinska, metalurška, predvsem pa obrt. Med podjetji izstopajo gostinska panoga, avtoprevozništvo in trgovina. Občina ima dobre osnove za razvoj turizma. Izjemno turistično in rekreativno vrednost ima v reka Krka; na reki in v njeni neposredni bližini so možno čolnarjenje, pohodništvo, izleti, lov, ribolov. Na planoti Polževo so prenovili hotel in uredili smučišče. V občini se odvijajo tudi številne kulturne in druge prireditve (nekatere že tradicionalno); pohod po Jurčičevi poti, Festival Stična, srečanje mladih v Stični, Božični odmev v Krški jami, poletne gledališke igre na Muljavi, Festival Krka, Tabor pevskih zborov v Šentvidu (Grlica, 1995). Na razvoj občine vpliva predvsem dobra prometna povezanost (v letu 2000 zgrajena avtocesta po trasi nekdanje magistralne ceste), zaradi dobre prometne dostopnosti pa je Ivančna Gorica z bližnjo okolico nadvse privlačna za novogradnje (avtocesta od Ljubljane do Ivančne Gorice je brez cestninske postaje!). Po turistični dejavnosti je najbolj znano naselje Krka z bližnjim izvirom Krke pod Krško jamo, dejavnost pa je razvita tudi drugod v občini. Izjemno turistično vrednost imajo tudi slapovi Kosce pri Višnji Gori. Širši javnosti je najbolj poznan vsakoletni pohod (v mesecu marcu) po Jurčičevi poti od Višnje Gore do Muljave (oziroma Krške jame), ki vsako leto privablja številne pohodnike. Opis kartiranih enot: Na podlagi osnovne geološke karte SFRJ v merilu 1 : 100.000 – list Ribnica iz leta 1968 in pripadajočega tolmača (Buser, 1974) povzemamo geološko zgradbo po posameznih obdobjih. Paleozoik: Najstarejše kamnine na našem območju so iz omenjene geološke dobe; najdemo jih v okolici Debeč ter pri Višnji Gori, nekaj tudi pri Polici. Gre za sivi glinasti skrilavec, peščenjak in konglomerat iz obdobja perma in karbona (C,P); peščenjaki in glinasti skrilavci se običajno menjavajo, ter rdeč peščenjak, argilit in alevrolit iz srednjega perma (P22) pri Poljanah nad Stično. Mezozoik: Mezozoiske kamnine so predvsem v severnem delu našega območja; prevladuje triasni dolomit, ponekod so vložki apnenca. Kamnine iz triasa, jure in krede si sledijo od severa proti jugu; v osrednjem delu približno od Žalne, Muljave, Ivančne Gorice, do Zagradca in Radenskega polja lahko tako najdemo predvsem kamnine jurske starosti (J2,32, J1,23, J1,2, J1+2, J1 – modra barva na geološki karti) – prevladuje apnenec, ki se ponekod menjava z dolomitom. Kredne kamnine (K22, K1,2, K1) pa najdemo predvsem v Suhi krajini – apnenec, tudi z vložki dolomita. Trias: srednji trias; sklade iz anizijske stopnje najdemo pri Velikih Lipljenah, vzhodno od Lipoglava, severno od Kuclja, pri Poljanah in Sobračah – plasti te stopnje so razvite kot svetlo siv dolomit. Sklade iz spodnjega dela ladinijske stopnje lahko zasledimo na Kuclju, pri Višnji Gori in Muljavi in na območju Poljan. V okolici Višnje Gore in na Kuclju so v spodnjem delu zelenkasti tufi, nad njimi leži ponekod dolomitni konglomerat ali črn ploščat in gomoljast apnenec. Zgornji del teh skladov zaključujejo na Kuclju in pri Višnji Gori lepo skladoviti temno sivi do rožnati dolomiti s plastmi rdečkastega dolomitnega laporja. Debelina teh skladov je na omenjenem območju do 150 metrov. Plasti iz zgornjega dela ladinijske stopnje imajo večji obseg med Višnjo Goro, Polico in Lipoglavom, zasledimo pa jih tudi zahodno in vzhodno od Temenice. Dolomit je večinoma masiven, ponekod so dolomitna zrna v dolomitu rahlo vezana in dobimo med trdnimi dolomiti sipke plasti peska. retolias; v okolici Stične in Šentvida so nad glavnim dolomitom (dolomitom norijske in retijske stopnje iz zgornjega triasa) razviti sivkasti apnenci, ki se menjavajo s plastmi apnenčevih breč – debelina teh plasti je okoli 200 metrov. Jura: spodnji in srednji lias; plasti so razvite v dolini Krke, drugo območje se razteza od Višnje Gore preko Stične, Radohove vasi, Velikega Gabra. Na območju Ivančne Gorice in severovzhodno od Muljave so te plasti razvite v obliki belo sivega do sivega gostega skladovitega apnenca, ki se menjava z debelimi plastmi apnenčevih breč in brečastih konglomeratov. Med Krko in Žužemberkom so v spodnjem liasu razviti svetlo sivi gosti apnenci, ki se v spodnjem delu menjavajo s pasovitim dolomitom, navzgor pa sledi temno siv apnenec. zgornji lias in dogger; na območju Krke nastopajo med temi plastmi številni in precej debeli vložki temno sivega zrnatega, večinoma masivnega dolomita. malm; skladi spodnjega dela malma so razviti pri Čušperku, Ilovi Gori, Korinju ter južneje od Krke. Skladi spodnjega dela malma v severnem, grebenskem razvoju so razširjeni med Ivančno Gorico, Dobom in Lučarjevim kalom. Del teh plasti je razvit še v okolici Luč severno od Ilove gore. Razviti so v belem grebenskem apnencu, ki je poln raznih fosilnih ostankov. Pri Rdečem Kalu in Orlaki je razvit pod grebenskim apnencem do 40 m debel horizont sivkastih apnencev, ki vsebuje gomolje rožencev. Skladi zgornjega dela malma se pojavljajo v obliki velike krpe okoli Sel pri Šumberku. Kreda: skladi spodnje krede so razviti jugozahodno od Ambrusa kot svetlo siv apnenec v menjavi z dolomitom, turonijske plasti v obliki debeloskladovitega svetlo sivega apnenca so razvite med Žvirčami in Hinjami. Kenozoik: Terciar: Kamnine iz terciarja (Pl,Q) so razprostranjene v večjih dolinah in kotlinah od Šmarja, preko Grosuplja, Ivančne Gorice, Šentvida, Radohove vasi, Velike Loke in Hrastovega dola na jugu – gre za rdečo in rjavo glino iz pliocena in kvartarja (debeline 0,5 do čez 10 m). Posebno velike površine pokriva ta glina v Grosupeljski kotlini in pri Radohovi vasi. Pri Hrastovem dolu nastopa še svetlo rjava glina, ki vsebuje rožence. Južno od Grosuplja leži na glavnem dolomitu rdeča glina (približno 0,5 m), na njej pa siva mastna glina, ki pripada würmu. Glina je po svojih lastnostih podobna kraški rdeči zemlji »terra rossa«. To naj bi bila preperelina karbonatov, kar se vidi po načinu njenega pojavljanja. Severneje in južneje teh glin skoraj ne zasledimo. Gline med Šmarjem in Trebnjem so vezane na nekakšno podolje in ni izključeno, da so bile lahko prinešene tudi z okoliškega karbonatnega ozemlja. »Rdečkasta kraška prst je v okviru slovenskega krasa še posebej značilna za dolenjski kras, kjer se je, najbrž zaradi ugodnejših reliefnih in klimatskih razmer, obdržala v večjih količinah kot na notranjskem krasu. Posebno nižji deli reliefa in depresije (grosupeljska kotlina, dolenjsko podolje, suhokrajinske uvale) imajo pogosto debele plasti te rdeče prsti ali ilovice (Kranjc, 1990, str. 14) ». Pod kraško ilovico navadno razumemo rdečerjavo ter rumenorjavo ilovico, ki se strnjeno razprostira na kraških tleh. Sega od južnega roba Ljubljanskega barja preko Grosupeljske planote v območje zgornje Krke. Ton barve ni vedno isti; ne ostane vedno ista barva, če ilovico prekopljemo ali odkopljemo. Nekateri raziskovalci pripisujejo to vplivu humusa zaradi gnojenja njiv. Na barvo zelo vpliva vlaga; vlažna mesta kažejo le odtenke od rjave do rumene barve (Hrovat, 1953). »Gline med Šmarjem in Trebnjem so vezane na nekakšno podolje, ki danes nima več ravničastega dna. Ni izključeno, da so bile rdeče gline deloma nanešene v to »podolje« z okoliškega karbonatnega ozemlja in so se v njem skoncentrirale ter s tem pokrile tukaj že prej primarno stvorjene rdeče gline (Buser, 1974, str. 31) ». Mnenja o izvoru te rdeče rjave gline so torej deljena: ali je preperelina karbonatov, ali pa je bila prinešena od drugod. Kvartar: Kvartarne naplavine pokrivajo večje površine v Grosupeljski kotlini, pri Ivančni Gorici in Radohovi vasi, pri izviru Krke, ob Višnjici in Stiškem potoku od Stične dalje, v Lučki in Dobski uvali – gre predvsem za aluvialne nanose rek in potokov (bela barva na karti 1) in lehnjak. Debelina aluvialnih nanosov ob potokih je le nekaj metrov. Pleistocenske plasti so razkrite na površju manjšega obsega v vodnih jarkih vzhodno od Ponove vasi in pri Mlačevem. V Grosupeljski kotlini so te plasti razvite v obliki svetlo sive mastne gline, katerih debelina je do 10 metrov, glina pa vsebuje malo ali nič proda, medtem ko nad njo ležeče holocenske plasti vsebujejo veliko količino dolomitnega proda in peska. Na reki Krki so med Zagradcem in Dvorom tudi številna nahajališča lehnjaka, ki sestavlja nizke pragove, za katerimi je voda zelo plitva. Velike količine lehnjaka dobimo še ob potoku Stična pri Izirku in ob nekaterih pritokih Višnjice. Glede na litološke razmere je skladna tudi razširjenost kraških pojavov; le-ti so najbolje zastopani na apnencih, katerih delež in čistost se proti jugu povečujeta. Tektonika: Na obravnavanem ozemlju se stikata dve veliki tektonski območji: Posavske gube in južneje ležeče Dolenjsko-notranjske mezozoiske grude. Posavske gube segajo na ozemlje le s svojimi skrajnimi južnimi deli. V Posavskih gubah imajo strukturni elementi prevladujočo alpsko smer (vzhod – zahod), v drugem pa dinarsko smer (severozahod – jugovzhod). Meja med enim in drugim območjem je postopna in ne predstavlja ostre in jasne črte. Poteka približno tam, kjer se proti jugu izpod triasnih plasti ne pojavljajo več starejši permo-karbonski skladi, ki grade velika območja v Posavskih gubah. Dolenjskonotranjske mezozoiske grude zavzemajo obsežno ozemlje, ki leži južneje od Posavskih gub in so ga imenovali doslej nekateri avtorji Dolenjski kras. Večji del našega ozemlja sestavljajo Zahodnodolenjske mezozoiske grude. Za to ozemlje je značilno, da je razrezano s številnimi dinarsko usmerjenimi prelomi. Ob teh prelomih se je ozemlje stopničasto dvigalo oziroma grezalo. V Dolenjsko-notranjskih mezozoiskih grudah so razviti vsi skladi od perma navzgor preko triasa, jure in zgornje krede. Posavske gube: Na območje občine sežejo z južnimi odrastki južnega krila velikega litijskega antiklinorija. Večino ozemlja gradijo permo-karbonske in triasne plasti. Značilni so številni prelomi, ki pa jih zaradi pokritosti ni moč opazovati. Dolenjsko-notranjske mezozoiske grude: Te grude so dosedanji raziskovalci imenovali kar Dolenjski kras, čeprav obsega to ozemlje tudi predele, kjer niso razviti kraški pojavi. Ležijo južno od Posavsklih gub, zanje pa je značilna grudasta zgradba, sestavljena predvsem iz jurskih in krednih kamnin. Te sklade sekajo številni dinarsko usmerjeni prelomi, ob katerih je bilo običajno dvignjeno na jugozahodni strani ležeče ozemlje. Ozemlje pa je razčlenjeno še na manjše tektonske enote. Ena izmed njih so tudi Zahodnodolenjske mezozoiske grude; pomeni grudasto ozemlje, zgrajeno predvsem iz mezozoiskih kamnin. Zahodno mejo jim predstavlja v zgornjem delu dobrepoljski, v jugozahodnem pa ortneški prelom. Ob dinarsko usmerjenih prelomih se je ozemlje stopničasto dvigalo, tako smo dobili drobno razdrobljeno grudasto zgradbo. Eden najdaljših in najbolj izrazitih prelomov v teh grudah je žužemberški prelom, ki poteka ob severni strani Krke do Črnomlja. Zelo pomemben je tudi prelom, ki poteka prečno na dinarsko smer iz Dobrepoljske doline, mimo Korinja, Ambrusa proti Zagradcu, kjer se zaključi ob manjšem prelomu, ki je vzporeden žužemberškemu. Ob tem prelomu se končujejo daljši dinarsko usmerjeni prelomi, ki potekajo proti SZ iz Suhe krajine (Buser, 1974). V pliocenu se je verjetno izvršil veliki nariv Posavskih gub na zahodni del ozemlja Dolenjsko-notranjskih mezozoiskih grud (Buser, 1974). Preko Grosupeljske pokrajine poteka prelom, ki se vleče od Ilove gore do Grosuplja in naprej po Šmarski dolini proti Barju. Opazna sta še preloma, ki se raztezata vzdolž Radenskega polja, ter Lučkega dola. Grezanje kotanje na izviru Krke pa dokazuje nadaljevanje predjamske prelomnice vzhodno od Cerknice (Meze, 1981; Gams, 1998). Regionalno pomembni prelomi na Dolenjskem imajo smer SZ – JV. V dvigovanju površja ob tektonskih premikih na celotnem področju Dolenjske so se visoke kraške planote in Posavsko hribovje močno dvigali, Suha krajina pa je nekoliko zaostajala. Na obrobju Suhe krajine se pojavljajo tudi obročasti prelomi, ki so po Premruju (Habič po Premru, 1988) posebnost v neotektoniki med srednjim pliocenom in holocenom. Premru je mnenja, da so obročasti prelomi še danes aktivni in ob njih se ozemlje stopničasto dviguje. Vzrok zanje naj bi bili vložki evaporitov med dolomitom (Habič, 1988; Šifrer, 1970). V Dolenjskem podolju je morfološko zanimiv prehodni pas ob stiku alpskih in dinarskih struktur, ki sega od Ljubljanskega barja do Mirnske kotline. To je nizek svet s kraškimi in fluviokraškimi potezami, ki je v tektonskem pogledu bolj zastajal med Suho krajino in Posavskim hribovjem. Na tem površju so se ohranile debelejše prepereline (Gams, 1987; Habič, Po Meliku pa naj bi po »sredini Dolenjske« v pliocenu (terciarju) tekla prvotna Mirna; njenemu porečju je pripadala tudi zgornja Temenica z vodami v Stiškem kotu in Višnjanski potok. Njeno povirje se je nahajalo v apneniških pobočjih okrog Višnje Gore in Stične. Površje mirenskega porečja je začelo razpadati šele v zgornjem delu pliocena, vršilo pa se je v treh ločenih območjih. V stari dolinski ravnini med Virom pri Stični in Gorenjo vasjo naj bi bilo razvodje med Višnjansko–Šentviško reko in Krko. Med izvirom Krke, Muljavo in Stično je retrogradno napredoval pritok Krke, dinarska prelomnica pa mu je lajšala vrezovanje. Pri Ivančni Gorici je pritok dosegel vrh prvotne Mirne oziroma Višnjansko–Šentviško reko in ga pretočil nase. O pretočitvi naj bi pričal oster zavoj Višnjice pri Ivančni Gorici. Na podoben način je zadenjsko prodirala navzgor prvotna Temenica, ki se je naglo vrezovala na izraziti podolžni dinarski prelomnici ter nekje pri Veliki Loki načela staro Mirno in ji odvzela preostali zgornji del. Tretje področje hidrografske spremembe je vmes. Tam je prvotna Mirna izgubila šop potokov, ki pritekajo od Metnajske planote in sedaj ponikajo v južnem delu Šentviške kotlinice. Iz nekdaj enotnega porečja stare Mirne so se razvili štirje ločeni vodni sistemi. Dediščina prvotne Mirne je ohranjena v podolju od Ivančne Gorice vse do Mirenske doline; to je širok pas nizkih oblih goric. Na prvi pogled se vidi, da jih je izdelala bočna erozija podolžne reke ter njenih pritokov (Melik, 1931, 1959). V grosupeljski kotlini, ki leži v območju nekdanjega pliocenskega porečja Rašice, so se pretočitve dogajale v korist Krke, ko je Ljubljanica izgubljala svoje pritoke, ki so nekdaj tekli iz Grosupeljske kotline proti Barju. Preusmeritev voda proti Krki v dnu Grosupeljske kotline dokazujejo ostri zavoji Šentjurske vode in Podlomščice. Vse predkvartarne doline so usmerjene proti severu, inverzni tok (proti J, JV) pa se uveljavlja samo med Grosupljem in Boštanjem. Grosupeljska kotlina vsebuje veliko kvartarne naplavine in pojavlja se domneva, da je grosupeljska naplavna ravnina dno nekdanjega jezera. Vodotoki so vodo jezera odvajali v ponore na Radenskem polju, dokler naplavine niso zamašile ponorov in nastalo je jezero Gline pri Boštanju naj bi bile usedlina tega jezera (Melik, 1955). Kraške planote okrog Višnje Gore so ostanek nekdanjega obsežnega pliocenskega ravnika. Tudi ploščati vrhovi na široko razvitih oblih goric in slemen med Stiško – Muljavsko dolino ter Šentviško kotlino (nadmorske višine med 370 in 380 m) naj bi bili ostanek nekdanje ravnine, ki so jo uravnale tekoče vode, pritoki enotne reke. Planote okrog Višnje Gore je tektonski pritisk prelomil in nekatere kose dvignil bolj in jih tudi nekoliko nagnil proti JV. Planote so v vsem obsegu iz apnenca in dolomita triasne starosti, toda ob dinarskih prelomih se pokažejo nepropustne hribine, ob njih se pojavljajo vodni izviri. Metnajska (560 – 770 m), Leskovška (600 – 700 m) in Križka planota (560 - 620 m) naj bi bile po mnenju Melika nadaljevanje Dolske planote proti JZ (le-ta sega vse do Zidanega mosta). Ekvivalent istih planot naj bil bila tudi Korinjska planota (680 – 720 m) (Melik, 1931, 1959). V dolih Suhe krajine pa je Melik videl zapuščino predkraškega vodnega odtekanja. Zahodna Suha krajina se je po njegovem mnenju prvotno odtekala proti Ljubljanski kotlini; »Vse orografske oblike in suhe doline v zahodni Suhi krajini nam kažejo, da je bilo odtekanje iz celotne Suhe krajine usmerjeno prvotno proti severu, deloma ob današnji Krki čez Luško uvalo navzgor, deloma preko nje, pa tudi preko današnje srednje Temenice v smeri proti Mirni (Melik, 1931, str. 74) ». V Šentviški kotlini so se morale izvršiti spremembe glede odtoka v najmlajši dobi; kar ima nadzemsko tekočih voda, teko v smeri proti JV oziroma J in poniknejo pri Dobu. Porečje Višnjice ima največji dotok v Stiškem potoku, toda smer gornjega dela obeh potokov, grape v robu Leskovške ter Metnajske planote in suhe doline na njih kažejo, da so se vse te vode vrezovale kot del vodnega sistema, ki je bil usmerjen na vzhod in da se je obrat proti jugu izvršil šele kasneje (Melik, 1931). Ostanki fluvialnega reliefa so ohranjeni v Suhi krajini zelo dobro, posebno v višini 440 – 460 m. V zahodni Suhi krajini se nahajajo sledovi tekočih voda v višini 380 – 420 m, najnižji v višini 360 m; v tej dobi je moralo prevladati zakrasevanje. Porečje Krke se je vedno bolj krčilo; vanjo so tekli le kratki pritoki, preostanki spričo napredujočega zakrasevanja krčečih se strug. Vodni odtok je bil sprva usmerjen bodisi proti sedanjemu Radenskemu polju ter preko Luč proti Grosupeljski kotlini kakor tudi proti prvotni Mirni med Šentvidom in Ponikvami (Melik, 1959). »Suha krajina pripada še dolenjskemu področju, v katerem je bilo dviganje v dobah po glavni pliocenski uravnavi razmeroma malo intenzivno; tudi tu se ostanki glavnega pliocenskega ravnika nahajajo v višinah med 500 in 600 m (Melik, 1959, str. 407) ». Severozahodni konec Suhe krajine se onstran črte Zvirče - Ambrus – Globoko vzpne znatno visoko, dosegajoč Korinjsko planoto 640 – 690 m, a največ v Planskem vrhu (773 m). Sicer dosegajo najvišji vrhovi v Suhi krajini samo zmerne višine - nekoliko čez 500 m; severozahodna Suha krajina je torej višja. Korinjska planota bi bil potemtakem gorski čok, ki je ostal razmeroma višje med ostalimi ugrezajočimi se grudami in vzhodna meja bi potekala na črti Stična – Muljava – Globoko – Ambrus – Žvirče, na tektonski prelomnici S – J, ki obmejuje proti zahodu nizko dvignjeno osrednjo dolenjsko grudo. Dejstvo, da se je osrednja dolenjska gruda dvignila manj kot obrobje na zahodu in severu, je imelo zelo velik učinek na oblikovanje površinskega reliefa (Melik, 1931, 1959). Po Gamsu naj bi v pliocenu tekla čez Grosupeljsko polje Paleoljubljanica (od zahoda proti vzhodu), dokler je ni Sava preusmerila skozi Ljubljanska vrata. Pred dvigom ozemlja z današnjo razvodnico na črti Korinjska planota – Ilova Gora – Polževo – Gradišče je morebiti tekla po Dolenjskem podolju do zahodne Krške kotline. Če prezremo plitve depresije ob vodnih tokovih, se površje na dnu podolja med Šmarjem – Sap in okolico Trebnjega zniža na zračni razdalji 34 km samo za 20 – 30 m ali 0,59 do 0,89 m/km. Zdaj strmec podolja razbija Polževska planota. Višavje med Višnjo Goro in Grosupeljskim poljem je tektonika dvignila po nastanku podolja in prisilila Paleoljubljanico, da ponika v spodnjem delu 4 km dolgega in kilometer širokega Radenskega polja (Gams, 2003). Glavne poteze današnjega reliefa so na krasu v osnovi oblikovali tudi neotektonski premiki - ob tektonskih linijah so se nekateri deli ugrezali in drugi dvigovali (Habič, 1988). Začetek dviga Višnjanske gore bi mogel biti ob prelomnicah v smeri S-J iz 2. faze v srednjem pliocenu, pritegnitev Paleoljubljanice čez Radensko polje na koncu srednjega pliocena, ko je nastal Žužemberski prelom v smeri SZ-JV, ter istočasno ugrezanje Radenskega polja ter najmlajše grezanje na izviru Krke (prav tako ob žužemberskem prelomu dinarske smeri iz konca würma ter začetka holocena); ob tej tektonski črti je Krka v pleistocenu intenzivno vrezovala svojo strugo in prevzemala v svoje porečje vse več pritokov, v času močnega zakrasevanja (v pliocenu) pa so pritoki postali podzemeljski, na površju pa so ostale suhe doline (Gams po Premru, 1987; Novak, 1981). Poleg šentviškega in gabrskega ravnika se na območju razteza še do 4 km širok grosupeljski fluviokraški ravnik, ki naj bi bil po Meliku delo Rašice, ki je tekla preko Grosupeljske kotline kot pritok Ljubljanice proti Ljubljanskemu barju. Pri Šmarju-Sap je obod Grosupeljske kotline najnižji – predstavlja ga v obliko suhe doline zožen grosupeljski fluviokraški ravnik. Ravno dno tega ravnika se pri Mlačevem končuje na nadmorski višini okoli 330 m. Ravnik prekriva rdečkasta glina, ki je bila lahko sem prinešena tudi z okoliških višin. Enak strmec grosupeljskega in šentviškega fluviokraškega ravnika proti vzhodu in pojav plio-kvartarnih rdečkastih glin kaže na določeno medsebojno povezanost. Gline naj bi bile ostanek večje, proti vzhodu tekoče reke – Paleoljubljanice. Ker je imela reka slab padec, ni mogla prenašati proda, le finejši material. Da ravnika nista doživela večjih tektonskih denivelacij, lahko sodimo po enakih nadmorskih višinah dna v uvalah. Vse, razen vzhodnega dela žalnske, so na robnih jurskih apnencih (Gams, 1987). Da je relief tudi v dinarskem delu Slovenije oblikovala predvsem mreža površinskega vodnega odtekanja, je v geomorfologiji po drugi svetovni vojni zagovarjal Anton Melik. V bolj ali manj sklenjenih podoljih in suhih dolinah na Notranjskem, Dolenjskem in na ravnikih na Krasu je videl zapuščino predkraškega vodnega odtekanja. Ker dolinaste oblike pogosto niso usmerjene proti sedanjim izvirom, je spremembe razlagal s površinskimi pretočitvami. Ohranjen kremenov pesek in drobni prod pričata o zajezenosti takratnega apniškega površja. Teorije o predhodni fluvialni fazi so dobile novo podporo v najdbah t. i. silikatnih prodnikov na krasu (Gams, 2003). »Rdeča ilovica v vrtačah sredi pretežno golega krasa je marsikje le še edini dokaz o nekdanji debelejši odeji rdeče prsti na krasu. Podobno velja tudi za ostanke fluvialnih naplavin, ki so nekdaj prekrivale robne ravnike tako kot danes dna kraških polj. Tudi ostanki slikatnih peskov in prodov v nekdanjih vrtačah po Suhi krajini imajo podoben pomen. Zanimivi so tudi drobni grušči po kraškem površju in v vrtačah, ki opozarjajo na intenzivno mehanično razpadanje apnenca. /…/ Od razpadanja in raztapljanja kamnine je v veliki meri odvisen razvoj pobočij oziroma poglabljanje in širjenje kraških globeli. /…/ Na starejšem kraškem površju, ki je doživelo več sprememb, je praviloma več različnih tipov kraških globeli (Habič, 1978, str. 28)«. Habič (1984, 1988) meni, da so le redke reliefne oblike na krasu Dolenjske nastale s predkraškim fluvialnim oblikovanjem, kot je menil Melik (1959); na čistejših apnencih so bili pri oblikovanju reliefa odločilnejši kraški, korozijsko denudacijski procesi (njihov učinek je bil odvisen od klimatskih razmer in nivoja kraške vode, ki je omejil kraško razčlenjevanje). Omejena prepustnost v kontaktnem krasu v severnem obrobju Suhe krajine je odločilno vplivala na mlajši morfološki in hidrografski razvoj Grosupeljskega polja ter Žalnskega in Lučkega dola, verjetno pa tudi na oblikovanje doline Višnjice, Šentviško-dobske uvale in kraških dolov v osrednjem delu Suhe krajine od Hrastovega dola do Mirnopeške doline. V vsem tem predelu se je najnižje površje oblikovalo pod vplivom zajezene kraške vode. Kraški relief so oblikovale tudi spremembe podnebja v preteklosti. Zlasti v kvartarju ob menjavi ledenih (nasipavanje) in medledenih dob (erozija). Različni pliocenski sedimenti (ilovice, kremenovi peski in prodi), ohranjeni v različnih depresijah (vrtačah, dolih), potrjujejo domnevo o kvartarnem tektonskem razčlenjevanju reliefa v porečju Krke. Dolenjsko so torej v terciarju prekrivali obsežni ravniki, ki so jih tektonski premiki kasneje razkosali in dvignili v različne višine; prvotnemu uravnavanju in nasipavanju površja je sledilo fluvialno in kraško razčlenjevanje površja (zakrasevanje, razkrivanje apnenca, fluvialna erozija). V času nasipavanja se je povirni del Krke začel pogrezati. Vse to se je dogajalo v terciarju in na prehodu v kvartar; v pliocenu in nadaljevalo še v pleistocen. Izvrševale so se tudi obsežne hidrografske spremembe; o starih vodnih tokovih nam pričajo suhe doline in ohranjen rečni prod. O postopnem krčenju ravnine med Krko in Posavskim hribovjem nam pričajo številne terase, od katerih je vsaka mlajša manj prostorna. Obsežna ravnina se je razbila na več manjših obrobnih kraških polj in slepih dolin, ki so nastale ob pritokih s Posavskega hribovja - Grosupeljsko-Radensko polje, Šentviška kotlinica, zasuta depresija med Muljavo in Ivančno Gorico, tudi slepa dolina Temenice pri Ponikvah. Na terasah se je ohranilo veliko rjavo-rdeče prepereline, nastale pri preperevanju karbonatnega proda. Pri nastanku so bila odločilna tudi sočasna tektonska dogajanja. Procesi odstranjevanja pliocenskega kremenovega peska in proda so se nadaljevali še skozi ves pleistocen (Šifrer, 1970, 1984). V dolih Suhe krajine je Melik videl zapuščino predkraškega vodnega odtekanja, kraške planote okrog Višnje Gore naj bi bile ostanek nekdaj enotnega ravnika; omenja pliocensko uravnavanje površja in izpostavlja tudi vlogo tektonskih premikov pri oblikovanju današnjega reliefa. Preko Dolenjskega podolja naj bi v terciarju od zahoda proti vzhodu tekla Mirna (kar je zagovarjal Melik) oziroma Paleoljubljanica (po mnenju Gamsa); slednja naj bi zaradi dvigovanja površja kasneje ponikala na Radenskem polju. Habič pa je večjo vlogo za oblikovanje kraškega površja pripisoval spremembam podnebja v preteklosti in vplivu zajezene kraške vode, ki je omejila kraško razčlenjevanje in ne toliko predkraškemu vodnemu odtekanju, kot je to zagovarjal Melik. Sedanjo podobo reliefa so v preteklosti nedvomno sočasno oblikovali vsi omenjeni dejavniki. Da bi dobili predstavo, kaj pomeni beseda kras, navajamo njeno definicijo iz leksikona geografije: »Del zemeljskega površja, na katerem se voda zaradi prepustnosti in lahke topljivosti kamnin pretaka podzemeljsko, kjer se zato kemično raztapljajo kamnine (korozija) in se lahko razvijejo tudi značilne površinske in podzemske oblike. /…/ Kras je tudi na dolomitu (dolomitni kras) (Geografija, 1985, str. 107 – 108) ». Na izbranem ozemlju lahko najdemo kras na apnencih in tudi dolomitni kras, glede na lego pojavov sta značilna tako površinski kot podzemeljski kras, odtekanje padavinske vode je večinoma podzemeljsko. »V krasoslovju se zadnja desetletja uveljavlja nova definicija krasa. Po njej so površinske kraške depresije sicer tipične za kras, niso pa nujne za pojem krasa. Obvezna sta ostala samo dva zahtevka: 1. razmeroma hitro in učinkovito kemično raztapljanje kamnine (korozija), in 2. podzemeljsko oziroma pretežno podzemeljsko odtekanje padavinske vode, kar omogočajo kraške kamnine s špranjami in lezikami. /…/ Ker ni enotnega mišljenja, kaj kras pomeni, tudi ni enotnih podatkov, koliko ga je v Sloveniji (Gams, 1998, str. 57) ». V slovenskem jeziku ima beseda kras danes tri pomene. Pisana z veliko začetnico (Kras) pomeni pokrajino med Tržaškim zalivom, Soško ravnino, Vipavsko dolino, gornjo Pivko ter Brkini. Kot občno ime (kras) pomeni v ljudskem jeziku kamnito ozemlje, kar je v skladu s paleoevropsko osnovo (Gams, 2003). »S tem, ko voda raztaplja kamnino na zemeljskem površju, nastajajo površinske kraške oblike, od drobnih žlebičev, preko škrapelj, kamnitih čokov (ljudje jim pogosto pravijo »babe« ali »dedci« - lep primer je Katujška skala pri znanem Katujčarju nad Stično) in vrtač do uval ter kraških polj. Ker voda teče navzdol so te negativne, depresijske, votle oblike primarne ali osnovne kraške površinske oblike. Pozitivne oblike, od drobnih »rezil« med žlebiči do kraških hrbtov in planot, so drugotne ali sekundarne oblike, kot »stranski« rezultat oziroma ostanki pri nastajanju primarnih oblik (Kranjc, 1990, str. 12) ». Kras je torej vezan na karbonatne kamnine; apnence in dolomite. Voda pa lažje topi apnenec, zato so tudi kraški pojavi običajno bolje razviti na apnencih kot na dolomitih. Najstarejše karbonatne kamnine, ki grade izbrano ozemlje, se nahajajo na severnem delu (na stiku s posavskimi gubami), najmlajše pa na južnem delu ozemlja. Nekatere dele srednje Dolenjske grade velike sklenjene ploskve karbonatnih kamnin, drugod pa se menjavajo prepustne kamnine z manj prepustnimi (na stiku predalpskega in dinarskega sveta), tam je zato razvit poseben tip krasa – fluviokras. Ko karbonatne kamnine preperevajo – razpadajo oziroma jih v raztopljeni obliki odnaša tekoča voda, ostanejo netopne primesi. Te primesi pa so gradivo, iz katerega pretežno nastaja oziroma je v zadnjih milijonih let nastala kraška rdeča prst (jerovica, jerina ali s tujko terra rossa). V okviru slovenskega krasa je rdečkasta kraška prst še posebej značilna za dolenjski kras, kjer se je, verjetno zaradi ugodnejših reliefnih in klimatskih razmer, obdržala v večjih količinah kot na notranjskem krasu. Posebni nižji deli reliefa in depresije (Grosupeljska kotlina, Dolenjsko podolje, uvale v Suhi krajini) imajo pogosto debele plasti te rdeče prsti ali ilovice (Kranjc, 1990). Za morfogenetsko podobo teh krajev je izredno pomemben stik med alpsko in dinarsko tektonsko zgradbo (Šifrer, 1970). V severnem delu reliefa prevladuje še smer vzhod – zahod, proti dinarskemu področju (proti jugu) pa v reliefu že prevladuje smer severozahod – jugovzhod, kar nam lepo kaže potek doline zgornje Krke (ob prelomnici), usmerjenost uval (ambruški, brezovi, visejški dol v Suhi krajini, lučki dol) in Radenskega kraškega polja. Prehod med normalnim (erozijskim) površjem Posavskega hribovja in popolnoma kraškim svetom srednje Dolenjske predstavlja poleg Krškega hribovja tudi Dolenjsko podolje. Dolenjsko podolje je s kraškega pogleda vmesni, prehodni pas, kjer severni svet Posavskega hribovja prehaja v južni, v dinarski kras (v geografskem, ne geološkem smislu). Dolenjsko podolje je širok in nesklenjen stik neprepustnih in delno prepustnih kamnin Posavskega hribovja na severu z južnejšimi apnenci, tj. stik predalpskega dolinastega in fluviokraškega reliefa s kotanjastim, kraškim. Leži med Ljubljanskim barjem in ponikvami Temenice. V območju ponikanja se na vsej dolžini podolja vrstijo slepe doline, doli raznih oblik, uvale in dve kraški polji. Fluviokraške oblike so nastale kot rezultat rečnih (fluvialnih) procesov, čeprav je bila tudi vloga korozije – kemičnega raztapljanja – znatna. Doline potokov, ki s severa pritekajo na karbonatni svet, se slepo končujejo v širokih kotanjah. Proti JV so te vedno večje in oblikujejo slepe doline, uvale in celo manjša kraška polja (Gams, 1974, 2003). Podolje prekinjata gora Polževo, imenovana tudi Višnjanska gora (630 m), in severneje od nje ter južno od Police planota na nadmorski višini okoli 440 m. V geografiji se je ime Dolenjsko podolje že udomačilo, zanj pa se uveljavlja tudi ime Zahodno dolenjsko podolje. Odkar je po podolju poleg železnice speljana avtocesta, je tukajšnji kras med bolj znanimi na Dolenjskem. Na geološki karti podolja izstopajo več metrov debele rdeče in opečnate pliokvartarne gline in ilovice. Mnogi zagovarjajo mnenje, da so te gline avtohtone ali prinesene iz bližnje dolomitne okolice. Bližje je mnenje, da se je v tem podolju zaradi visoke gladine kraške vode in slabe erozije ohranila debela preperina, ki je v terciarni dobi pokrivala velik del slovenskega krasa (Gams, 2003). Ker je bilo tektonsko dviganje planot okoli Višnje Gore in Stične mlado in ker prevladuje triasni dolomit, je vrtač na planotah malo, še manj je jam. Bolj znana je Šimenkova jama pri Mekinjah, skozi katero teče voda, ki na površju izvira pri Viru. Prvo strokovno analizirano človeško ribico so našli prav v tem izviru (Gams, 2003). Ob vznožju Leskovške planote izvira potok Višnjica, ki vse do Ivančne Gorice teče proti vzhodu/ jugovzhodu, pri naselju pa zavije v ostrem kolenu proti jugu in se pri naselju Krka izlije v reko Krko. V severnem delu se dolina Višnjice med Mleščevim in Muljavo trikotno razširi na 3,5 km. Ta dolinski del se imenuje Muljavska dolina. Pri njem se v apnencih začenja višji kraški in gozdni prag, ki se nato hitreje znižuje proti dolini Krke. Višnjica teče čez to ozemlje po ozki dolini v skalnatem koritu z večjim padcem (Gams, 2003). Na robovih aluvialne ravnice Stiškega potoka in Višnjice se že tu in tam pojavljajo kraške posebnosti; pod Muljavo je pri vasi Potok lepa ponikva, proti JV je ohranjena suha dolina, v površju pa se že vidijo neznatne kraške kotanjice, tudi gola skala tu tam že gleda na dan (Melik, 1959). Bolj gremo proti jugu, proti Suhi krajini, bolj se uveljavljajo kraške poteze. Kras tega dela ozemlja Dolenjske predstavljata dva glavna tipa, pravi kras in fluviokras. Dinarski kras predstavlja nizki dolenjski kras (Suha krajina), prehodni kras oziroma fluviokras pa je razvit v Dolenjskem podolju. Najrazličnejše kraške globeli, kot so grezi, vrtače, uvale in polja, nastanejo lahko le v predelih s podzemeljskim kraškim odtokom. Kraške globeli naj bi bile odraz razlik v kraškem procesu. Položaj in oblika globeli sta odvisna od geološke zgradbe, litološke podlage, klimatskih, hidrografskih in drugih morfogenetskih faktorjev, ki opredeljujejo trajanje in intenzivnost zakrasevanja v določenem predelu. Osnovna in najmanjša enota kraških globeli naj bi bila vrtača, ki se pojavlja v različnih variantah. Naslednja večja skupina kraških globeli so uvale, dolaste ali vrtačaste, sledijo kraška polja (Habič, 1978). Po nastanku ločimo dve osnovni skupini kraških globeli: fluvio kraške globeli; nastajajo ob ponikalnicah in pod vplivom površinskih voda s sosednjih nekraških predelov (erozijskega površja); prave kraške globeli; oblikujejo jih avtohtone kraške vode oziroma padavine, ki pronicajo s kraškega površja v podzemlje (Habič, 1978). Primer fluvio kraške globeli sta Dobska uvala in Grosupeljsko polje, od pravih kraških globeli pa predvsem vrtače. »Poleg litoloških in strukturnih razlik je za obliko in tip globeli pomembna lega v reliefu, odločilna pa je strmina pobočij. Oblika globeli je odvisna tudi od starosti in intenzivnosti razvoja. Večje globeli so večinoma v višjih predelih, so starejše in zato prostornejše. Velikost je odvisna od trajnosti in hitrosti raztapljanja ter razpadanja kamnine in spiranja drobirja v kraško podzemlje. V enakih klimatskih pogojih je proces odvisen predvsem od geološke zgradbe in litološke sestave, kar vpliva tudi na značaj prevotljenosti skalne podlage. Ker pa niso samo vrtače produkt raztapljanja v površinski coni, morajo obstajati v kamnini še druge votline, ki se razvijajo bodisi med vrtačami, ob njih ali pod njimi. To so različna brezna, kamini in druge jame (Habič, 1978, str. 27) ». Od jam prevladujejo na ozemlju navpične jame ali brezna, nekaj je tudi vodoravnih jam (Viršnica, Pekel pri Kopanju, Krška jama, Dolnja Vodena jama, Lučka jama). Najdaljše jame na izbranem ozemlju (Seznam jam, 2005): Viršnica – 2389 m; Šimenkova jama – 920 m; Krška jama – 820 m; Pekel pri Kopanju – 793 m; Županova (Taborska) jama – 710 m; Jama Poltarica – 640 m; Veliki kevder v Bukovju – 330 m; Lučka jama – 270 m Najgloblje jame na izbranem ozemlju (Seznam jam, 2005): Šimenkova jama – 104 m; Zijavka – 90 m; Marjanščica – 84 m; Katujčarjeva jama – 76 m; Jama 5 pri Jauhah – 74 m; Županova jama – 70 m; Dučjeva jama 1 – 65 m; Kadunjška jama – 63 m¸Ilovška jama – 62 m¸Viršnica (vhod na hribu) – 62 m¸Kevderc nad Štorovjem – 57 m. Največji jamski splet glede na dolžino jamskih rovov na tem delu Dolenjske je splet Viršnica - Lazarjeva – Zatočna jama z 2389 m rovov na Radenskem polju. Upoštevajoč razdelitev krasa v Sloveniji (slika 3), se nahaja naše območje na stiku predalpskega in dinarskega krasa; na stiku osamljenega, dolomitnega ter nepopolnega predalpskega krasa in dinarskega krasa (nizkega dolenjskega krasa). V Enciklopediji Slovenije (1998) je meja med njima zarisana približno ob avtocesti (Ljubljana – Obrežje). Da bi na kratko predstavili kraške značilnosti na izbranem območju, smo upoštevali razdelitev kot je uporabljena v Regionalnogeografski monografiji Slovenije (Gabrovec, Perko, 1996). Grosupeljsko pokrajino sestavljajo Grosupeljska kotlina, Škocjanski hribi oziroma del Turjaške pokrajine na jugozahodu in odrastki Posavskega hribovja. Grosupeljsko je najbolj severozahodno ležeča dolenjska pokrajina, ki je izrazito prehodnega značaja; obkrožajo jo Ljubljansko barje, Posavsko hribovje in Nizki dolenjski kras. Grosupeljska kotlina je pokrita z debelo plastjo aluvialnih sedimentov, je stekališče vodnih tokov, njeno dno je nagnjeno proti jugovzhodu. Zaradi majhnega naklona je njeno dno precej mokrotno in včasih tudi poplavljeno. Za Grosupeljsko pokrajino je značilna menjava neprepustnih in prepustnih kamnin, s tem pa tudi različnih reliefnih tipov ter podzemne in nadzemne rečne mreže. Na severnem in osrednjem delu predstavlja geološko podlago triasni dolomit, ki je nižje na gričevju pokrit z nanosi rdeče-rjave ilovice. V dolomitnem svetu že srečujemo vrtače, dole in kraške izvire, kraški značaj reliefa pa se popolnoma uveljavi na južnem delu regije, kjer prevladujejo jurski apnenci. Podaljšek Grosupeljske kotline proti vzhodu je depresija pri Žalni (Topole, 1996). Grosupeljsko polje se proti JV zoži v povprečno kilometer široko Radensko polje, ki za nekatere avtorje ni del Grosupeljskega polja. Bolj naravna je razlaga, da gre za slepo dolino odtoka z Grosupeljskega polja, pri čemer lokalno ugrezanje ni izključeno. Radensko polje spominja na 2 km dolgo slepo dolino Temenice pri Ponikvah (Gams, 2003). Proti vzhodu je Radensko polje v hidrološkem smislu povezano z uvalo Lučki dol. Grosupeljska kotlina ima kraški značaj le toliko, kolikor dobiva vodovje po kraški poti in pa, da se v dnu polja ponekod javljajo majhne kraške udorine. Grosupeljsko polje ima zato fluvialno-kraški značaj (Meze, 1981). Površje Višnjegorskih planot je kraško, toda vrtače na njih niso posebno na gosto izoblikovane, a večjih kraških kotanj je le malo (pri Leskovcu, Polici). Gola skala ne gleda na površje preveč na gosto. Po Meliku (1959) so kraške planote ostanek nekdanjega pliocenskega ravnika. Planote je tektonski pritisk prelomil in nekatere kose dvignil bolj in jih tudi nekoliko nagnil proti JV. Planote so v vsem obsegu iz apnenca in dolomita triasne starosti, toda ob dinarskih prelomih se pokažejo nepropustne hribine, ob njih se pojavljajo vodni izviri. V mislih imamo tri planote: Metnajsko (680 – 560 m), Leskovško (700 – 600 m) in Polževsko ali Križko planoto (620 – 560 m). Zanimivo je, da na Polževski planoti ni registriranih jamskih objektov (zgrajena je iz triasnega dolomita) – njeno površje je mestoma gosto prekrito z vrtačami, na ostalih dveh pa jame so registrirane in vpisane v jamski kataster. Zaradi apnenca s plastmi apnenčeve breče (trias, jura) je kras močno razvit v severnem zaledju Stične. Najbolj kraška zato je Metnajska planota – ima največ jam; najbolj znani sta Katujska (Jurčič jo opiše kot »jama, po kateri se pride na oni svet«) in Šimenkova jama s tekočo vodo. Območje ima normalno rečno mrežo, na površju pa se že pojavljajo vrtače in ponikve. Južno od Vira (proti Artiži vasi) opazimo tudi suho dolino, dalje proti jugu pa kraški svet prevlada. Voda iz Šimenkove jame naj bi prišla na dan pri Viru – enem izmed prvih nahajališč človeške ribice. Območje med Muljavo in Kompoljami naj bi bilo najmlajši ugreznjeni, s korozijo razširjeni del doline in Gams (1987) odpira možnost, da predstavlja konec nekdanje slepe doline. Potem ko je Višnjica svoje požiralnike pri Muljavi zasula, naj bi ponovno poiskala površinsko pot proti Krki skozi ozko deber v Muljavsko–Brezovskem ravniku (Topole, 1996). Kras je tu zastopan v manjšini; Višnjica doseže danes Krko površinsko, pri vasi Potok pri Muljavi lahko opazimo lepo ponikvo, kjer na apnencu ponika potok Brziček. Šentviška kotlinica oddaja vso svojo vodo podzemsko in ima kraški značaj, le njen severni obod ni več kraški. Toda vendarle kras licu pokrajine še ni vtisnil gospodujočega pečata, le hidrografske značilnosti. Edino Šentpavelščica doseže Dobsko uvalo površinsko, ostale vode poniknejo že prej. Na jugu in vzhodu so številne uvale: Hrastov dol, Velike Dole, Špaja uvala, uvali Topole in Gline pri Velikem in Malem Gabru (Melik, 1959; Topole, 1996). Šentviški potok ponika v ponorih pri Sv. Roku, ob močnejšem deževju pa si podaljša svojo strugo proti Dobu in poplavi bližnjo letališko stezo. Temenica izvira pod naseljem Javorje v južnih odrastkih Posavskega hribovja, pri Sobračah se dolina razširi, z zahoda se ji pri naselju Temenica priključi potok Bukovica. Kras je tu zastopan v manjšini. Kjer se v dolomitu pojavljajo vložki apnenca, najdemo tudi nekaj jam; Pumprova jama in Kašetova jama pri Temenici, Jama razočaranj (Primskovo), Jama pod Primskovim, Jama v Poljanah, Zijalka pri Mačjem dolu (Jamski kataster, 2005). V zgornjem delu Temeniške doline (do Trebnjega) v glavnem ni kraških pojavov; samo na desni strani je opaziti posamezne suhe dolinice in vrtače, ponekod tudi golo skalo. Šele v spodnjem delu doline pri Trebnjem (pri Ponikvah) priteče Temenica na močno prepustni apnenec, kjer tudi ponika (Melik, 1959). Suha krajina je pokrajina na osrednjem Dolenjskem in meri okoli 430 km2. Geološko podlago sestavljata mezozoiski apnenec in dolomit. Suha krajina je ena izmed najbolj kraških pokrajin v Sloveniji. Karbonatnih kamnin je preko 90 %, med njimi je le desetina dolomitov, ostalo ozemlje pa sestavljajo apnenci. Na severu meji Suha krajina na Dolenjsko podolje, na jugu na Dobrepolje, na vzhodu pa na Kočevski rog. Razmeroma homogena pokrajina je razdeljena na 3 enote: Vzhodno in Zahodno Suho krajino in vmesno Dolino Krke. Zahodna Suha krajina leži med Dobrepoljem in dolino Krke, s prevladujočimi kraškimi doli in vmesnimi hrbti. Dolino Krke sestavljajo močno zakrasele terase, ponekod razširjene v nizke ravnike. Krka teče po 15 – 25 m globoki soteski, v povirnem delu pa je dolina razširjena v manjšo kotlino. Vzhodno Suho krajino pa sestavljata Ajdovska planota in Kremenjek na zahodu (Gabrovec, 1996; Enciklopedija, 1998). Suhokrajinski planoti včasih imenujemo tudi po osrednjih naseljih: ambruška, dobrniška ali ajdovska planota. Gre za dva različna tipa kraškega površja, za planotasti kras in za dolinasti kras ob Krki. Suhokrajinski planoti sta slabo uravnani, vključujeta obla slemena, griče in manjše kopaste vrhove ter vmesne depresije. Nekateri deli so močno vrtačasti (npr. Vrtače pod Žvirčami), drugje pa prevladujejo večje oblike, doli, uvale in cela vrsta vmesnih oblik (npr. obdelane vrtače) (Kranjc, 1990). Na izbranem ozemlju ima Suha krajina najbolj kraški značaj. Glede na razdelitev občine Ivančna Gorica na 3 območja, je delež tega južnega kraškega gričevja v občini 24 % (Analiza stanja, 2006). Na kartah se Suha krajina označuje kot predel od Dobrepolj do Roga. Melik pa vključuje k Suhi krajini ozemlje od Dobrepolj do spodnje Temenice, od Višnjanskega potoka in Šentviške kotline tja do Soteske in do Roga ter do severnega konca Kočevske Male gore. Po Meliku se torej začne Suha krajina pri vasicah nad Krko, čeprav tamkajšnji domačini niso tega mnenja, saj naj bi bil njen začetek šele v okolici Ambrusa. Sosedje pa prištevajo običajno Suhi krajini tudi predele okrog Šumberka, Sel in Dobrniča, toda domačini v imenovanih krajih so mnenja, da je Suha krajina samo na desni strani zgornje Krke (Melik, 1959). Po Šifrerju (1970) pa se Suha krajina širi na obeh straneh zgornjega toka Krke do Temenice na vzhodu, na severu pa ob črti Grosuplje – Višnja gora – Šentvid prehaja v Posavsko hribovje, ki spada do Save še k Dolenjski. Problem pri omejitvi Suhe krajine predstavljajo njena obrobna območja. Izpostavljeno je zlasti vprašanje pripadnosti Dobrepolja in Strug, meje s Šentviško kotlino ter ozemlje okrog Muljave in Ilove gore med Krko in Dobrepoljem. Najbolj problematična je njena razmejitev s Šentviško kotlino, ker je prehod tam najbolj postopen in meja najmanj jasna. Medtem ko eni postavljajo njeno mejo do avtoceste, jo drugi postavljajo onstran Krke. Danes se raba imena Suha krajina nanaša predvsem na njene naravnogeografske značilnosti (Zupančič, 1987). Po anketi Zupančiča (1987) med domačini glede pripadnosti Suhi krajini je bilo njihovo mnenje, da pripada Suhi krajini vse območje južno od železnice, torej že od Ivančne Gorice. Kot razlog za pripadnost k Suhi krajini pa so domačini navajali kraški značaj in pomanjkanje vode! Zupančič (1987) omeji Suho krajino sledeče: Limberk (nad Vodicami) – greben Male gore – Kleč – J od Starega Loga – Krovski vrh – Studenski vrh – Bukov vrh – Grmada – Plešivica – rob Ajdovske planote na Stražo – V od Grč vrha in Golobijeka – Dečja vas – Repče – Vrhtrebnje – Grmada – Občine – Babna gora – S od Sela-Šumberka – S od Kremenjeka – Golobov hrib – preko Višnjice na Vrhe pri Muljavi – Ilova gora – Limberk. Obravnavano ozemlje obsega zahodni del Zahodne in Vzhodne Suhe krajine. Površje obeh delov, ki ju razmejuje reka Krka je zelo različno. Geološka sestava severnega dela (torej vzhodne Suhe krajine) je jurski apnenec v menjavi z dolomitom, vmes so tudi nanosi rdeče rjave gline, v južnem delu pa prevladujejo mlajši kredni apnenci. »Površje Zahodne Suhe krajine se loči od okolice po kotanjah, to je razvejanih dolastih depresijah med kopastimi vzpetinami, ki so pod 500 - 600 m n.v. Geološka karta 1:100.000 lista Ribnica označuje eocenske sedimente v otočkih v JV kotu pokrajine za lapor, peščenjak in apnenčevo brečo. Dolinasto površje se SZ od Seča pri Žvirčah poglobi in usmeri proti severu. Pred Ambrusom dobi izrazitejšo podobo suhe doline. Severno od tega kraja se njeno dno zviša in nadaljuje proti 1 km dolgi zatrepni dolini, na koncu katere izvira poglavitni, za širše suhokrajinsko območje pomemben izvir Globočec, kjer je zajetje za vodovod. Ambruški dol je nastal večinoma v apnencu v menjavi z dolomitom. V taki kamnini je tudi uvala pod Brezovo rebrijo. Dna plitvih uval naj bi po Habiču nastala v višini nekdanje kraške vodne gladine, ki jo je vzdrževala Krka in s tem prispevala k uravnavanju zdaj 150 - 200 m višjega dna Dobrepolja. Vendar v zahodnih suhokrajinskih uvalah in suhih dolinah ni večjih ravnikov, površinskih tokov in naplavin (Gams, 2003, str. 381- 383) ». Vrtače v zahodni Suhi krajini so kraška posebnost, ki so po obliki nekakšne dolaste uvale v dnu kraško poglobljenih suhih dolin. Razporeditev teh dolov pa je bolj odvisna od geološke zgradbe kot od površinske rečne mreže. Nahajališča silikatnih peskov sredi kraškega površja pričajo o predkvartarnih dogajanj, ki so vsaj za nekaj časa prekinila kraški razvoj (Habič, 1978). Pripomniti je treba, da imamo v Suhi krajini v hrbtih, dolinah in kraških kotanjah obilno zastopano smer S – J ali SSZ – JJV, kar se je marsikje povezovalo s tektonsko zasnovo. Zakrasevanje je v Suhi krajini postopoma napredovalo in končno popolnoma prevladalo. Ves vodni odtok se je premaknil v notranjost in komaj kje se pojavlja neznaten studenček, ki se hitro izgubi v tla. Sistem pravih kraških izvirov je omejen na območje ob Krki, toda samo na neposredno bližino reke, na dno doline (Melik, 1959). Že zelo dolgo je v Suhi krajini zakrasevanje poglavitni razlog, ki je preoblikoval površje. Relief ima zato močno kraški značaj. Površje je sicer pokrito s preperelino, toda marsikje gledajo skale na dan; preperelina je neenakomerno debela. Pretežno na ravnih ploskvah se je nabrala kraška rdeča prst v debelih slojih; največ v Krški dolini. Povsod je površje razjedeno s številnimi vrtačami in raznimi nepravilnimi kraškimi kotanjami; večinoma jih vidimo nanizane na sledeh nekdanjih rečnih dolin (Melik, 1959). Dokler je bila kraška vodna gladina blizu površja, so debele pliokvartarne gline zavirale globinsko zakrasevanje, zato je večjih jam v Suhi krajini malo, nekaj več jih je na višjem obodu (primer Gornja in Dolnja Vodena jama) (Gams, 2003). Razlike v kraškem površju Suhe krajine in Krasa izhajajo iz različne geološke podlage in litološke sestave, predvsem pa so posledica nekoliko drugačnega sklopa endogenih in eksogenih procesov od pliocena dalje. V strukturne pogledu je pomemben zlasti položaj Suhe krajine na obrobju oziroma stiku alpskega, panonskega in osrednjega dinarskega gradbenega sistema, kjer se kažejo posledice mlade tektonske dinamike. Osrednjo strukturno enoto Suhe krajine sestavlja dinarsko in prečno razlomljena gruda (ki je dejansko nadaljevanje Kočevskega Roga, le da je med splošnim dviganjem zastala za 300 do 400 m) med žužemberškim in dobrepoljskim prelomnim jarkom (Habič, 1988). Zgornja Krška dolina je široka do 2 km in predstavlja v reliefu vidno poglobitev v podolju, ki je nastalo (vsaj v zgornjem delu) v antiklinali; sestavljajo jo triasni dolomiti, vendar podolje ni strogo navezano nanje, saj se razširja večidel na robne apnence (Gams, 2003). Krka ima kraški izvir pri naselju Gradiček pri Krki v zatrepni dolini. Krka teče v dinarski podolžni smeri. Nastane na tipično kraški način; v podaljšku podolja, v katerem leži velika uvala z Lučami, so pod precej polkrožno steno močni kraški izviri; ugotovljeno je, da prihaja v njih na dan odtok iz različnih krajev. Kmalu za izvirom dobi Krka pritok Višnjico, ki je v vsem zgornjem delu njen edini nekraški pritok. Od tod naprej dobiva samo kraške dotoke; med največjimi je Globočec pri Zagradcu, ki ga izkoriščajo za vodovod. V Krko se po kraškem načinu odteka voda skoraj iz celotne Suhe krajine, po podzemskih strugah pa priteka tudi voda iz kraških jam in studencev, nahajajočih se na zahodnem robu Dobrepolj kakor tudi iz Ribnice. Krko »redi« samo kraška voda, zato nastajajo v njeni strugi posebne oblike, pragovi iz apniške sige; z apneno snovjo prenasičena voda izločuje sigo, kjer prihaja v stik z zrakom (Melik, 1959). Krka je vrezala svojo dolino na veliki tektonski prelomnici dinarske smeri. Voda teče po zelo ozki, strmo, v obliki tipičnega dola vrezani strugi, ki spominja na kanjon, globok ponekod 15 – 20 – 25 m. Krška dolina se s svojimi posebnostmi razlikuje od naših tipičnih dolin; v njej ni nasutega kvartarnega dna; nasuta aluvialna ravan se začne šele tik pod Sotesko (Melik, 1959). V preteklosti je bila zelo pomembna njena hidrološka vloga, saj so na Krki delovali številni obrati na vodni pogon, ki pa danes večinoma propadajo. Na zgornji Krki deluje le Štupnikov mlin v Zagradcu. Za moderno izrabo reke Krke je neugodno kolebanje njenega vodnega stanja v toku leta, še posebej majhna količina vode v poletnih mesecih. Hidrocentrala, ki so jo zgradili ob dediščini stare fužine pri Zagradcu, se je morala boriti z velikimi težavami, pri čemer je pomanjkanje obrtnih odjemalcev neugodno učinkovalo. Potem so jo združili z velenjsko centralo v skupno elektrifikacijsko omrežje, a danes pomeni njena mala proizvodnja le neznatno kapljo v veliko množino naše sodobne elektroenergije. S svojimi mnogimi slapovi ob zasiganih pragovih nudi Krka dobro vodno moč, ki jo je mogoče še povečati z umetnimi jezovi (Melik, 1959). Tudi poimenovanje različnih kraških pojavov je precej zanimivo. Običajno se poimenovanje razlikuje le v eni (Lučki/ Luški dol) ali več črkah, le redko ima kraški pojav več različnih poimenovanj. Kraški pojavi so običajno poimenovani po bližnjem naselju ali bližnjem lastniku (poimenovanje jam). Namesto besede jama se na krasu uporabljajo tudi drugi izrazi: dupla, jazbina, lisičina, polšna, rupa, zijalo (zivavka, zijalka, zivalka). Namesto besede brezno se pojavljajo imena bobnarica, frlinka, okroglica in prepad v obliki prepadna, prapret. Pogosto se za jame uporablja ime v zvezi s človeškim bivališčem, stavbo ali delom stavbe: hiša, kajžarica, skedenj, pogosto je ime kevderc (kevderc - Katujški kevderc nad Stično, Kevderc nad Štorovjem). Nekatera imena nakazujejo na lastnost ali posebnost jame; Zgončarica (Zvenčerca), Žvenkatule (Žvenketulja). O pomenu kraške vode v vsakdanjem življenju pričajo tudi imena vasi; Kal, Vir, Potok, Sušica (Kranjc, 1990). Naselje Bič v dobski uvali nam priča o vodnih značilnostih tistega območja. Za estavele se na Radenskem polju uporablja izraz retje, ledinsko ime Rupe pri Stični, pri občasno aktivnih rupah priča o njihovem pomenu. Tudi krajevnih imen po kalu je veliko (Kal, Lučarjev Kal, Rdeči Kal, Jordanj Kal, Veliki kal). O izoblikovanosti tamkajšnjega površja nam pričajo imena z besedo dol (Lučki dol, Brezovi dol, Hrastov dol). Prebivalci Suhe krajine za vrtače in uvale uporabljajo poimenovanje dolina, prebivalci Visejca pa uporabljajo za svoj dol oziroma uvalo zanimivo ime - sodelna. Tudi Kevderc nad Štorovjem v pobočju Boršta nad Malo Dobravo (nad Stično) na fotografiji 1 je nekoč služil kot prebivališče – od tod verjetno tudi ime. Sever (2006) omenja, da je v začetnem delu, ki se po nekaj metrih zoži in nadaljuje v stopnjasto brezno, na začetku 20. stoletja nazadnje tam prebivala neka ženska iz bližnje okolice (verjetno kakšna ostarela dekla). Kras nizke Dolenjske je v krednih in jurskih kamninah in se je razvijal na gladini kraške vode v glavnem od konca krede do zgornjega pliocena, ko se je začela sedimentacija pliokvartarnih glin na že zakraseli podlagi. Glavna značilnost so ravniki in planote, iz katerih ponekod štrlijo višji gorski masivi. Posebnost so na široko razprostranjeni klastični, pretežno ilovnati, glinasti in peščeni sedimenti, ki jim geologi zaradi odsotnosti fosilov ne morejo določiti natančnejše starosti in jih zato skupaj uvrščajo v pliokvartar (pliocen in kvartar). Sedimenti so ohranjeni predvsem na najnižjem dinarskem kraškem površju. Že iz tega je mogoče sklepati, da so bili odloženi blizu gladine kraške vode. S tem je bila zavrta globinska korozija in zmanjšana možnost za nastanek globljih brezen (Gams, 2003). Dolenjski kras z bližnjim obrobjem je postal kraški šele v dolgi kopenski fazi, ki je sledila panonski transgresiji, nastanek tega krasa pa je najbrž močno povezan s krčenjem območja terciarnih neprepustnih kamnin. Vse to moramo upoštevati pri tolmačenju današnjih reliefnih oblik. Razkrito apneniško površje je pri krčenju območja neprepustnih kamnin doživljalo morfološke spremembe; tu mislimo predvsem na genezo številnih robnih uravnav in suhih dolin, ki so nastajale na stiku med apnencem oziroma dolomitom ter vododržnimi terciarnimi kamninami in na razvoj mnogovrstnih kraških depresij. V pliocenu naj bi prišlo tudi do širokopoteznega nasipavanja, ki se je ohranilo v obliki kremenovega peska in proda, ki ga lahko najdemo po vsej Suhi krajini (npr. v dveh vrtačah med Ambrusom in vasjo Ratje). Obsežne akumulacijske ravnice so se torej iz Panonske nižine raztezale tudi v Suho krajino (vsaj obdobno). Šele po dobi nasipavanja je prišlo do glavnih gorotvornih procesov in zadnjega rečnega in korozijskega razčlenjevanja reliefa, ki ga kaže dolenjski kras. O starih hidrografskih zvezah nam govorijo mnoge suhe doline, ki povezujejo uvale in kraška polja (Šifrer, 1970, 1984). Pred pleistocenom, ko se je oblikoval osnovni del današnjega reliefa (v miocenu in pliocenu), je sprva povsod, tudi na apniških tleh, prevladovalo površinsko vodno odtekanje ter ustvarjalo normalni fluvialni relief. Šele kasneje, ko je epirogenetsko, orogenetsko ali tektonsko dviganje premaknilo apniško ozemlje v višjo nadmorsko višino, se je začelo uveljavljati zakrasevanje. Zakrasevanje v kraških poljih Slovenije je v pleistocenu doživelo oslabitev, fluvialna akumulacija v njih pa se je povečala (prod in pesek, kar kaže na fluvialno nasipavanje). V medledenih dobah se je tako povečalo zakrasevanje (in erozija) in zmanjšalo ali ustavilo fluvialno zasipavanje, v obdobjih ohladitve pa je bilo obratno ter je prevladalo nasipavanje. Ena najbolj tipičnih fluvialnih erozijskih oblik je na krasu dol. Geološka sedanjost zato smatramo kot obdobje obnovljenega zakrasevanja (Melik, 1961). Nastajanje polj v Sloveniji sodi v obdobje mlajšega pliocena (torej terciarja), ko je bilo toplejše podnebje. Nad podzemsko rečno strugo pa so nastale velike udorne vrtače. Tam kjer pozemske reke stopajo na dan, so nastale nad izvirom zatrepne stene (Melik, 1961). Doli so značilni za Suho krajino – to so podolgovate zaprte suhe doline, podobne dolastim uvalam. Kako je potekal razvoj krasa med Blokami in zgornjo Krško dolino prikazuje slika 4: 1- uravnano površje v triasnem dolomitu v velikolaščanski pokrajini na začetku pliocena s podzemeljskim pretokom skozi takrat še nizko Malo goro in zahodno Suho krajino, 2 - po delnem razkritju permokarbonskih sedimentov v velikolaški pokrajini in dvigu Male gore ter manjšem dvigu zahodne suhokrajinske planote in ugrezu Dobrepolja podzemeljsko pretakanje velikolaščanskih ponornic skozi Malo goro in zahodno Suho krajino do nastajajoče Zgornje Krške doline, 3 – sedanje stanje v holocenu, nastalo ob nadaljevanju istih procesov, ko se velikolaščanske ponornice ob srednji in nizki vodi pretakajo proti Krki pod Dobrepoljem (Gams, 2003). Gams (1986) govori o »kontaktnem fluviokrasu«; kras se tako razširja na ozemlje, ki ga je prej geomorfologija prištevala k erozijskemu reliefu. Oznaka fluviokras pomeni samo, da korozija ni oblikotvoren površinski proces. Med krasom in fluviokrasom pa je obilo prehodnih tipov, ki jim dajejo značaj razlike v litologiji, strminah pobočij, talnih pogojih, klimatskih značilnostih itd. Strmejši relief teži k fluviokrasu, prav tako debele in težke prsti, večje mehanično razpadanje kamnine, zato je visokogorsko podnebje ugodno za fluviokraški razvoj. Poseben fluviokraški tip – kontaktni fluviokras pa se pojavlja na stiku površinske in podzemeljske rečne mreže. Kot posebne tipe kontaktnega fluviokrasa pa Gams loči: tip s prevladujočimi slepimi dolinami, tip s prevladujočimi suhimi dolinami, tip z robnimi kraškimi polji, tip z robnimi ravniki (s podtipi), oazni pretočni gorski kras z vodnimi jamami ter kontaktni fluviokras z globokimi brezni. Izraz fluviokras označuje neznačilni kraški relief, ki ga sooblikujejo fluvio-denudacijski in kraški procesi. Dolomitni relief so nekateri avtorji opredelili kot kraški, drugi pa kot fluviodenudacijski z zveznim prehodom med podzemskim in površinskim odtekanjem vode. Po slovenski kraški terminologiji dolomitni kras enostavno pomeni »kras v dolomitu«, fluviokras pa »kras, katerega površje je izoblikoval fluvialni proces (erozija, denudacija), čeprav je bila korozija znatna, vendar ne odločilna za relief« (Gams, 1973; Komac, 2004). Strokovni termin »fluviokras« je v literaturo vpeljal Roglić, ki ga je označil kot iz triasnih dolomitov zgrajeni severovzhodni rob Dinaridov in plitvi kras na neprepustni podlagi ter z njim opredelil vsa netipična kraška območja na kontinentalni strani Dinaridov. Roglič je sprva omejil fluviokras na dolomitna območja, kasneje pa so vanj postopoma vključevali vse površje v karbonatnih kamninah, ki ni nastalo neposredno s korozijo (Roglić, 1965). Pomembno je, da izpostavimo problematiko poimenovanja dolomitni kras oziroma fluviokras, saj se naše območje nahaja na stiku neprepustnih in prepustnih kamnin. Problem tega poimenovanja je povzet po Komacu (2004): Večina dolomita v Sloveniji je nastala z dolomitizacijo apnenca. Ker je dolomit karbonatna kamnina, je površje v temelju kraško, vendar ga pogosto prepredajo prvine fluviodenudacijskega površja. Z dolomitizacijo se spreminjajo lastnosti apnenca, zlasti topnost in prepustnost, zaradi tektonskih sil pa kamnina poka in se drobi (Komac po Zogovič, 2004). Kraški relief nastane na razpokanem dolomitu, rečni relief pa na pretrtem. Prav funkcijska dvojnost je vodila raziskovalce k uporabi izraza fluviokras. Sprva so med drugim govorili o »… fluviatilnem reliefu s površinsko glavno rečno mrežo, a z drobnim kraškim (vertikalnim) pretokom, katerega znaki so vrtače …« (Gams, 1959, str. 81). Na dolomitnem reliefu so pogosti tudi šibki, toda nestalni izviri. Roglić ugotavlja, da fluviokras nastane zlasti na območjih prehoda med apnencem in dolomitom oziroma laporovcem zaradi povečane vsebnosti manj topnih snovi ter zaradi vplivov tektonike in podnebja. Opredli ga sledeče: »Prehodni tipi kamnin /…/ so podvrženi površinskemu preperevanju /…/ Za to prehodno površje ustreza izraz fluviokras, ker zaradi petrografske sestave hkrati potekata dva morfološka procesa /…/ S tem bo odpadla neupravičena uporaba izraza fluviokras v pomenu predpostavljene časovno omejene izmenjave rečne erozije in kraških procesov, kar je po naših spoznanjih tudi mogoče /…/ » (Komac po Roglić, 2004, str. 55). Na fluviokrasu prevladujejo rečne reliefne oblike, zato je relief blago valovit in dolinast. Večja vodna mreža je površinska, saj površinski odtok prevladuje nad podzemskim, denudacija in erozija pa sta pomembnejša geomorfna procesa od korozije. Stalnih manjših površinskih tokov pa ni, in po tem se fluviokras razlikuje od fluvio-denudacijskega reliefa. Sprva je izraz fluviokras označeval manj prepustna dolomitna območja, kasneje pa vsa območja karbonatnih kamnin brez značilnih kraških reliefnih oblik. K fluvio-kraškim reliefnim oblikam so šteli tudi slepe, zatrepne in suhe doline, doline z občasnim vodnim tokom, dolinaste uvale in kontaktna kraška polja, pa tudi relief na flišu (Komac po Bahun, 2004). Kasneje so opis fluviokrasa omejili, saj so poleg vpliva kamninske zgradbe upoštevali tudi vpliv geomorfnih procesov na razvoj reliefa (Komac, 2004). Ob upoštevanju stalnosti ali nestalnosti manjših površinskih tokov sklepamo, da se na izbranem ozemlju (v Dolenjskem podolju) pojavlja fluvio-denudacijski tip reliefa in ne fluviokras. Površinske depresijske oblike za pojem kras niso več nujne. Po tem naziranju se kras razširja na ozemlje, ki ga je prej geomorfologija prištevala k erozijskemu reliefu, ker nima vidnejših mikrooblik, vrtač, uval ali kraških polj, če v njem prevladuje kraška hidrografija. Ker se kontaktni fluviokras v marsičem loči od površinskega krasa, je upravičen izraz fluviokras (Gams, 1986). »Oznaka fluviokras še ne pomeni, da je odnašanje mineralne substance v obliki kemične raztopine intenzivnejše od ostalih procesov. Pomeni samo, da korozija ni oblikotvoren površinski proces. /…/ Med krasom in fluviokrasom je obilo prehodnih tipov, ki se razlikujejo po litologiji, strminah pobočij, talnih pogojih, klimatskih značilnostih itd. Strmejši relief teži k fluviokrasu (visokogorski kras!). /…/ Ugoden za fluviokraški razvoj je tudi stik površinske in podzemeljske rečne mreže, kjer nastopa posebni fluviokraški tip – kontaktni fluviokras, ki se deli na podtipe (Gams, 1986, str. 76) ». Lahko vidimo, da je poimenovanje in definiranje pojmov precej prepleteno, zato ostajamo pri že ustaljenem pojmu (kontaktni) fluviokras, ki nastane na območjih prehoda med apnencem in dolomitom, na stiku površinske in podzemeljske rečne mreže. Ta stik je najbolj značilen za Dolenjsko podolje. V tem poglavju smo želeli prikazali le nekatere zanimive ali pa najbolj tipične primere kraških pojavov. Problematika poimenovanja kraškega polja in uvale: S tem mislimo predvsem na ločevanje in poimenovanje med kraškim poljem in kraško uvalo. Problem pri poimenovanju predstavljajo Dobska, Žalnska uvala in Lučki dol. V občini Ivančna Gorica je tak »nedorečen« primer uvrščanja med uvalo in polje kotanja med Dobom in Zagorico v šentviški pokrajini. V poštev zanjo pridejo imena uravnava, uvala in kraško polje. Za uvalo in kraško polje je dovolj velika, a nima sklenjenega višjega oboda (kot kraško polje, za katerega sta značilna še vsaj pol kilometra široko ravno dno in poplavna ravnica. Ravno dno te depresije je nastalo pred ponori v jurski apnenec, ki pa ga potoki dosežejo le še ob visoki vodi (Gams, 2003). Tudi obod žalnske uvale na zahodu ni povsem sklenjen, lepo sklenjen višji obod ima le Lučki dol. Razlog za uvrstitev žalnske in dobske uvale med kraška polja pa je prisotnost ravnega dna, ki je po definiciji ključni element ločevanja med poljem in uvalo; dno obeh kotanj je namreč precej uravnano in vključuje tudi večji kompleks obdelovalnih površin. Vse uvale imajo ponikalnico, ki na polju ponika (Lučki dol le občasno). Kraškemu polju bi še najbolj ustrezala Žalnsko-Loška uvala (tudi v literaturi je zaslediti takšno poimenovanje), pa tudi Lučki dol. Depresijo pri Dobu bi težje poimenovali »polje«, saj gre po našem mnenju za fluvio-kraško globel na stiku apnenca in dolomita, na jugu je naplavno dno razmeroma uravnano, njen obod pa gričevnat, nizek in nesklenjen. Polje pomeni med ljudstvu sklenjen večji kompleks njiv, tudi na kraških tleh. Ker pa se ta v Dinarskem krasu pojavlja predvsem v dnu večjih kraških kotanj, pomeni polje tudi večjo kotanjo, ne glede na to, kako je klasificirana morfologija. Na oblikovanje prve definicije v mednarodni leteraturi, kaj je kraško polje, je imel odločilen vpliv Cvijić; za polje je tako bistvena velikost kotanje, ravno dno, oster prehod iz ravnega dna v pobočje in jasno izražena dolga os. Nimajo pa vseh teh značilnosti mnoge kotanje, ki jih v kraški morfologiji prištevamo h kraškim poljem (Gams po Šerko, 1973). Mnogo je kotanj, kjer je višji obod na eni ali dveh straneh, navadno v dinarski smeri, nizek, visok le nekaj metrov in kjer pobočje polagoma prehaja v dno kotanje. Zaprtost kotanje je potrebna pri ločevanju kraškega polja in rečne oziroma suhe doline (Gams, 1973). Težava pri klasifikaciji kraških polj se pojavlja predvsem zato, ker nimajo vse kotanje višjega oboda na vseh straneh. Sporen je tudi minimalni obseg kotanje, da jo lahko označimo za kraško polje. Uvala po definiciji tako ni več prehodna oblika med vrtačo in kraškim poljem, ampak je razlika med uvalo in poljem v izravnanosti dna! Za uvalo je tipično neravno (pogosto vrtačasto) dno, za polje pa ravnina v dnu kotanje. Ravno dno pa ustvarja praviloma naplavina (ilovice, peska, proda). Na takih zemljiščih se pojavljajo tudi večji njivski kompleksi, ki so dali ime kraškemu polju. Na krasu pa je obilica kotanj, ki ustrezajo definiciji kraškega polja, vendar jih v praksi imenujemo slepa dolina, dol, vrtača, ker merijo v premeru le nekaj sto metrov. Prav zaradi tega je še vedno nujno določiti minimalni obseg kotanje. Za kraško polje bi bila minimalna širina ravnega dna ½ do 1 km, če je polje tudi v ostalih pogledih tipično (Gams, 1973). Definicija kraškega polja je zato sledeča: kraško polje je kotanja v kraškem ozemlju s sklenjenim višjim obodom in ravnim dnom, ki je vsaj ½ do 1 km široko. V tipični obliki pa ima strm obod in površinski vodni tok, ki na polju ponika (ponikalnico) (Gams, 1973, 56). Grosupeljsko polje ali Grosupeljska kotlina: Grosupeljska kotlina po obliki ni tipično kraško polje. Je sestavljeno robno polje, katerega površina dna znaša 14 km2. Polje je zraslo iz dolin, po katerih pritekajo potoki s severa, zahoda in jugozahoda. Polje se na zahod odpira proti Barju. Obod je zelo razčlenjen, širi se ob potokih, najbolj strm je na Radenskem polju (Gams, 1974; Novak, 1981). Grosupeljska kotlina je pokrita z debelo plastjo aluvialnih sedimentov, je stekališče vodnih tokov, njeno dno je nagnjeno proti jugovzhodu. Zaradi majhnega naklona je njeno dno precej mokrotno in včasih tudi poplavljeno. Za Grosupeljsko pokrajino je značilna menjava neprepustnih in prepustnih kamnin, s tem pa tudi podzemne in površinske hidrografije. Na severnem in osrednjem delu predstavlja geološko podlago triasni dolomit, ki je nižje na gričevju pokrit z nanosi rdečerjave ilovice. Podaljšek Grosupeljske kotline proti vzhodu je depresija pri Žalni, proti jugovzhodu pa se zoži v povprečno kilometer široko Radensko polje, ki za nekatere avtorje ni del Grosupeljskega polja (Gams, 2003; Topole, 1996). Grosupeljsko polje uvrščamo po tipologiji med dotočno – ponorniška polja (ali robno polje), saj površinski pritoki iz vododržnega sveta na kraškem polju ponikajo. Radensko polje: Radensko polje je najmanjše kraško polje v Sloveniji, veliko le 4 km2, na skrajnem jugovzhodnem delu Grosupeljske kotline; ima višji kraški obod iz apnenca in dolomita, uravnano in s kvartarnimi naplavinami pokrito dno, kraške izvire na eni strani, ponikalnico, ki teče preko polja in požiralnike ter jame na drugi strani. Zaradi številnih kraških pojavov in higrofilnega rastlinstva je v pripravi postopek za zaščito Radenskega polja kot krajinskega parka (Topole, 1996; Lampič, 1998). Polje se razteza v dinarski smeri, dolgo je 4 kilometre, široko največ kilometer in leži na nadmorski višini 318 – 326 m. Vsa večja kraška polja so v osnovi tektonske kotline in tudi to polje je vezano na manjši prelom, ki poteka ob severnem vznožju Boršta nad Malo Račno, vzhodno od Kopanja do ožine med Boštanjem in Gradiščem na severozahodnem delu. Matično kamnino Radenskega polja sestavlja jurski apnenec, ki je razen v ponorih povsod prekrit z aluvialnimi nanosi (svetlosive gline) debelimi od 1 do 10 metrov. Prsti polja so pod velikim vplivom površinske in podzemne vode, zato prevladujejo hidromorfne prsti. Vode Radenskega polja tečejo v smeri od zahoda proti vzhodu in se zbirajo z večjega dela Grosupeljske kotline, Škocjanskega podolja in povirja Rašice ter sodijo v porečje Krke (Lampič, 1998). Grosupeljsko-Radensko polje sodi med devet najbolj izrazitih kraških polj v Sloveniji. Tipološko ga strokovnjaki uvrščajo med dotočnoponorniška polja, ker nanj pritekajo vode z vododržnega nekraškega sveta, te pa na kraškem polju ponikajo v podzemlje. To velja predvsem za severni del polja. Meze, ki je raziskoval hidrologijo Radenskega polja, predlaga zanj oznako »odprto kraško polje« (Občina Grosuplje, 2005). Obiskovalcu ponuja Radensko polje na ogled precej kraških zanimivosti. Tu sta regulirani odtočni jami s skupno 2389 m rovov. Na južni polovici polja se nad Veliko Račno dviguje 68 m visok osamelec Kopanj (392 m; točka 4 na karti 4), ki je najlepši primer huma na Slovenskem (Gams, 2003). To je edina vzpetina na Radenskem polju in predstavlja ostanek višjega reliefa. Kopanj je porasel z gozdom, na njem pa je tudi stalni vodni izvir. Potočki, ki ob višji vodi pritekajo z jurskih apnencev z vložki dolomita na jugozahodni strani Radenskega polja, se na njegovem srednjem delu prelivajo čez polje, ob srednji vodi pa zapolnijo le široke tolmune. Stalna sta le potok Šica (točka 2), ki teče po južnem robu polja in se napaja iz Rašice, Močil in Železniške Mrzlice ter teče do Zatočne jame (točka 5) in Dobravka na severu (točka 1), ki teče v ponore Beznica ali Požiralnik v Ključu (točka 9). Zelenka, ki izvira iz estavel pri Predolah (točka 3) teče le občasno. Ob najvišji vodi se tok Zelenke podaljša vse do vzhodnega roba polja, kjer ponika v jamo Pekel (točka 12). Nad Lazarjevo jamo (točka 6) se slabih trideset metrov na pobočju odpira udornica, na dnu katere je rov vodne jame Viršnica, ki odvaja vodo iz Lazarjeve in Zatočne jame (Lampič, 1998; Gams, 2003). Ena izmed glavnih značilnosti Radenskega polja so estavele (retja); to je kraški vodni objekt, ki ima ob visoki vodi funkcijo izvira, ob upadanju pa funkcijo ponora (Gams, 1973). Estavele so večji del leta napolnjene z vodo, domačini pa zanje uporabljajo tudi izraz »retje«. Ta pojav je v Sloveniji najbolj razširjen prav na Radenskem polju. Ob dolgotrajnem deževju se napolnijo z vodo, osušijo pa šele po daljši suši. Nekatere estavele so globoke 8 – 10 m (Srednice – točka 11, estavele Zelenke), druge le okoli 5 m (Novljanovo retje – točka 10, Špeharjevo retje 2 – točka 8, Sihurka). Estavele v osrednjem delu polja nimajo stika s tekočo vodo, zato je voda v njih čista (Lampič, 1998). Radensko polje ima tudi idealne razmere za nastanek poplav: strmec vodotokov je majhen, podzemeljski odtok pa skromen. Poplave nastopijo, ko požiralniki ne morejo sproti odvajati vse vode v apneniško podzemlje. Poplavni svet predstavlja večji del Radenskega polja. Ob večjih padavinah nastane od Boštanja do Velike Račne jezero, ki sega do nadmorske višine 326 m (kar je približno 2 - 4 m nad dnom), ob katastrofalnih poplavah pa voda zalije površje do 330 m nadmorske višine (Lampič, 1998). Uvala je kraška depresijska oblika na zemeljskem površju v obliki skledaste vdolbine. Je prehodna oblika med vrtačo in kraškim poljem, katere dno ni ravno; večinoma je vrtačasto razčlenjeno, golo ali prekrito s prstjo, njen obod je nepravilne oblike. V Sloveniji je največ uval na nižjih kraških planotah, na uvalo pa pogosto kaže ime dol (primer Brezovi dol, Hrastov dol, Lučki dol). V novejši literaturi pomeni izraz za reliefno kraško obliko, ki je ni mogoče uvrstiti med kraška polja in vrtače (Enciklopedija Slovenije, 1998). V našem primeru se zaradi omenjene prehodnosti pogosto pojavlja problem ločevanja oziroma poimenovanja uvala/ kraško polje. Cvijić trdi, da nastane uvala z zraščanjem vrtač in kraško polje z zraščanjem uval. Hrvaška beseda uvala se je kmalu uveljavila v mednarodnem krasoslovnem izrazju za manjšo kotanjo, ki je po velikosti med vrtačo in kraškim poljem. Čeprav beseda uvala ni posrečeno izbrana – prebivalci ob jadranski obali z njo poimenujejo manjši morski zaliv – so jo avtorji novejšega slovenskega krasoslovnega izrazja obdržali zaradi tradicije. Uvala se od kraškega polja ne loči po velikosti kotanje, marveč po odsotnosti ravnega dna, torej zemljišča, ki je navadno izrabljeno za sklenjene njive – polje (Gams, 2003). Pojem uvale je postal nedefiniran, opredeljen le kot komplement k množicam vrtač in polj. K uvalam štejemo danes vse tiste zaprte globeli v krasu, ki niso ne polja in ne vrtače. Zaprte globeli pa so odločilne v fluvialnem geomorfnem sistemu, saj zaprta globel zaustavi odnašanje mase. Zaprte globeli so vedno zasute z aluvijem. Poleg tega pa fluvialni sistem ne more ustvarjati zaprtih globeli, prva pojmovanja zaprtih globeli pa so temeljila na razlagi predhodne fluvialne faze pri razvoju krasa (Šušteršič, 1986; Melik, 1931, 1961). Večina uval na izbranem ozemlju ima prevladujočo dinarsko smer (severozahod – jugovzhod), nekaj uval v severnem delu pa ima prevladujočo smer sever – jug ali vzhod – zahod (Hrastov dol, Velike dole, Gline, Topole, Špaja dolina, Žalnska uvala), kar je verjetno posledica stika alpske in dinarske tektonske zgradbe. V literaturi se zanjo pojavlja tudi ime Žalnsko–Loška uvala, saj se razteza med naseljema Žalna in Velika Loka vzhodno od Grosuplja. Njeno dno se nahaja na nadmorski višini 320 m. Žalnsko uvalo nekateri avtorji (Hrovat, 1959; Kranjc, 1990) uvrščajo med prava kraška polja. Tudi sami bi se odločili za takšno poimenovanje. Hrovat (1959) opisuje, da se nahaja pri Žalni kraško polje (!), ki se je razvilo vzhodno od grosupeljskega ravnika. Glavni del polja ima na razdalji dobrih 2 km smer zahod – vzhod, pri Veliki Loki pa zavije v dolžini dobrega km proti severu. Polje ni veliko, saj je v srednjem delu široko komaj pol kilometra, je pa zanimivo zaradi hidroloških pojavov. Polje obkroža v glavnem dolomitno gričevje, le v srednjem južnem delu je apnenčeva hribina, kamor je usmerjen ves odtok vode. Voda, ki se zbira v zahodni polovici polja, se združi v potoček, ki teče proti jugovzhodu, kjer v požiralniku (na karti 5 točka 1) izginja v podzemlje. Vpliv tega požiralnika na oblikovanje njegove okolice je precejšen, saj je ves del polja južno od ceste nagnjen k njemu (erozijsko odnašanje). Med Žalno in Veliko Loko se med cesto in železnico nahaja še en požiralnik imenovan Močile (točka 2), v katerega izginja studenec. Tudi pri njem je viden erozijski vpliv stožčastega zniževanja okolice. Voda iz studencev v severnem kraku doline pa se zbira v potok, ki teče skozi Veliko Loko in približno 230 m južneje izgine v podzemlje v 5 m globokem jarku pri požiralniku (točka 3). Ti trije požiralniki zadoščajo za odvajanje normalne in srednje visoke vode. Poleg teh jam, ki odvajajo vode, je na polju še jama 4 (na njivah), ki ji pravijo požiralnik, čeprav to ni. Je le rupa, v kateri se dviga voda od spodaj navzgor, ko se ob večjem deževju začne dvigati nivo podzemeljske vode. Ko so v času večjega deževja jame 1 do 4 zalite, stopita v akcijo tudi bruhalnika 5 in 6 - Gregorčičeva rupa in Svetinčeva rupa nad Veliko Loko, ki veliko pripomoreta k hitremu dvigu vode na in posledično poplavi na polju. Večji poplavi sta bili leta 1895 in 1926. Danes so poplave zelo redko prisotne (le ob močnejšem deževju). V apnenčevi hribini ob cesti Žalna – Luče se 2 do 3 m nad dnom doline nahaja prava kraška jama v dveh stopnjah. Spodnji del nazorno kaže, da je tu nekdaj odtekala voda v podzemlje; votlina je usmerjena proti jugu. 50 m stran proti Žalni je na drugi strani ceste še ena jama – Skedenj. Do nje vodi stara struga, ki jo prečka obzidana cesta okoli 10 m stran od jame. Vhod v votlino loči 1 m širok presledek, tako da je okoli 50 cm debel portal nekakšen »naravni most«. 200 m od te votline je v bregu ob koncu gozda veliko Žalnsko brezno ali Mirnača. Ker so jame in požiralniki na Grosupeljskem polju približno na isti višini kot na Žalnskem polju, prav tako buhalnik v Lučah, je upravičena domneva, da imajo vsa tri polja skupen podzemeljski tok z razvejanimi rovi in votlinami tja do izvira Krke (Hrovat, 1959). Mirnača je danes zasuta. Jugovzhodno od Radenskega polja in vzhodno od Čušperka (glej karto 2) se nahaja uvala Police. Razpotegnjena je v smeri sever – jug. Njeno dno je za okoli 10 m višje kot konec Radenskega polja pred Zatočno jamo. Po pripovedovanju domačinov se glavnina poplavne vode v dnu dvigne iz aluvialnih vrtač, širina poplavnega dna pa znaša 400 m (Gams, 1987). Predvidevamo, da gre za večje rupe. Lučki dol: Uvala se nahaja vzhodno od Radenskega polja in južno od naselja Višnja Gora. Njeno dno je razpotegnjeno v dinarski smeri (SZ - JV). Lučki dol je uvala, ki ima nekaj značilnosti kraškega polja, a je obdelane le pol kotanje. V primerjavi s Cerkniškim ali Planinskim poljem, katerih dno je večinoma zamočvirjeno oziroma pod vplivom poplavne vode, je to razmeroma veliko. Povprečna nadmorska višina znaša 315 m, dol je dolg 3 km, širok v povprečju 0,5 km, površina dna pa meri 1,6 km2. Lučki dol je nastal v jurskih apnencih ob Lučkem prelomu. Dno je pokrito z aluvialnimi nanosi, ki pa so na jugovzhodnem delu tanjši, saj prihaja tam na površje kamninska podlaga. Relativno ravno dno je rahlo nagnjeno od severnega (325 m nad morjem) proti jugovzhodnemu delu (310 m). Z dna se dvigajo različno strma pobočja, na njenem obrobju se nahajata tudi dve jami. Pod vasjo Luče ob visoki vodi izvira iz Lučke jame (vhod na višini 315 m) Radenščica (nadaljevanje Radenske Šice) in po daljšem vijugastem toku ponikne v gozdu na JV. To je vodna jama v dveh nadstropjih, ki ob večjih vodah deluje kot izvir. Tudi v Lučkem dolu so bile nekoč hude poplave, zato so blizu vasi razširili in obzidali 20 m globok požiralnik. Druga jama je Štupnikova lisičina, ki se nahaja na jugovzhodnem robu v višini 320 m. Je suha vodoravna jama, v njej pa je več sige kot v Lučki jami (Frelih, 2003; Gams, 2003). Lučki dol so kraške vode podobno oblikovale kot druge dole Suhe krajine. Melik (1928) je Lučki dol omenjal kot Luško suho dolino. Od suhih dolov se razlikuje le po občasnih poplavah. Uravnano skalno dno Lučkega dola pokrivajo debelejše plasti ilovnatopešečnih naplavin, ki so jih tam odložile kraške vode iz Radenskega polja in Grosupeljske kotline. Radenščica je vrezala v naplavine dve terasi, v jugovzhodnem delu pa je poglobila strugo tudi v karbonatno podlago, v kateri so številni požiralniki. Morfološke in hidrografske razmere dokazujejo omejeno prepustnost med južnim obrobjem Grosupeljske kotline in Krko (Habič, 1988). Lučki dol ima kraški pritok in kraški odtok. Voda v Lučki dol priteka predvsem sezonsko v zimskem času in teče naprej po strugi, ob višjih vodah lahko nastane na jugovzhodnem delu majhno jezero, ki v nekaj dneh odteče v požiralnike. V jugovzhodnem delu se iznad požiralnikov, kjer voda ob poplavah zastaja, dviga strmo pobočje v obliki amfiteatra, kar daje Lučkemu dolu videz slepe doline. Frelihova zavrača to trditev; Lučki dol ne more biti slepa dolina, saj ni odprta v smeri proti toku, ampak ima višji kraški obod na vseh straneh. Morda je imel to funkcijo v pliocenu, ko naj bi reke s Posavskega hribovja tekle proti jugu (Frelih, 2003). Frelihova (2003) Lučki dol uvršča med prava kraška polja, za druge je bolj uvala ali slepa dolina (Kranjc, 1990). Gams (2003) pa opisuje Lučki dol kot uvalo, s čemer se Frelihova glede na velikost in ime strinja, vendar ga sama zaradi relativno ravnega in na severnem delu tudi obdelanega dna uvršča med kraška polja. Na podlagi geoloških, geomorfoloških in hidroloških značilnosti opredeli Lučki dol kot »kraško polje v višini piezometra« (Frelih, 2003). Zaradi velikosti in relativne izravnanosti dna je Lučki dol kot nekatere druge depresije na izbranem območju sporen primer uvrščanja med uvale oziroma kraška polja. Uvrstili smo ga med uvale, ker smo upoštevali že ustaljeno poimenovanje. Zagovarjamo pa tudi tezo, da je Lučki dol glede na pretočne razmere kraško polje v višini piezometra (ker se piezometer obdobno dvigne nad ravan polja in ga poplavi). Ima višji sklenjen obod, ki je zgrajen iz jurskega apnenca, občasni površinski vodni tok, razmeroma uravnano dno, katerega širina znaša 0,6 km (torej je za polje tudi dovolj veliko). Dobska uvala: Uvala se nahaja v vzhodnem delu občine Ivančna Gorica; med naseljema Velike Pece in Zagorica, preko nje pa je speljana avtocesta Ljubljana – Obrežje, v obzidanih ponorih na njenem dnu pa ponika Šentpavelski potok, ki priteče s severa. Vseh treh ponorov ob običajnem vodnem stanju ne doseže, ampak le prvi ponor oziroma se ponika v tla.. Dobska uvala je ena izmed številnih netipičnih kotanj vzdolž Dolenjskega podolja, kjer prevladuje kontaktni kras. Vode, ki pritekajo s širšega, slabo propustnega zaledja, ponikajo na območju Doba in odtekajo podzemno v izvire Krke, deloma Prečne. Uvala predstavlja najnižji del Šentviške kotlinice. Izrazit in sklenjeno višji obod ima samo na južni strani, ostali obod je gričevnat ter ga prekinjajo široke in plitve doline in ulegnine. 5 km široko dno ni več sklenjeno ravno in čeprav je razsežno, ji zato bolj ustreza ime uvala kot polje, ker v dnu ni večje naplavne ravnice s poljem in večina oboda ni sklenjena (Gams, 1974, 1987; Gros, 1999). Prav te reliefne poteze dajejo uvali značaj netipičnosti. Problematična je tudi določitev njenega obsega; Gams (1974) navaja širino dna 5 km, čemur bi zaradi razsežnosti težko pritrdili. Dolžina depresije med Zagorico in Dobom znaša 3,5 km (razpotegnjenost v smeri od vzhoda proti zahodu), širina pa približno 2 km. Njen severni obod je nizek (višine 20 – 30 m), neizrazit in prekinjen – sestavljajo ga griči v nadmorski višini 325 – 330 (340) m, zato je določitev njene širine toliko bolj otežena. Gams (1974, 1987) in Grosova (1999) jo poimenujeta uvala, tudi na topografski karti 1:25.000 (1998) piše Dobska uvala, Melik (1959) jo imenuje Dobska ravan ali ravnina z dnom na nadmorski višini med 306 in 310 m, ki vključuje tudi holme oziroma male nizke gorice. Melikovo poimenovanje nam je še najbolj sprejemljivo, čeprav bi jo glede na razsežnost dna po kraški terminologiji lahko uvrstili k uvalastemu kraškemu polju, ki je prehodna oblika med uvalo in kraškim poljem (če bi bilo to polje, bi ga uvrstili med dotočno-ponorniška polja). Od severozahoda in severa pritekajo skoznjo ponikalnice iz Vira (Glogovška voda), Šentpavelščica oziroma Dobovščica, ki se ji ob povodnji pridruži še Šentviška voda. Med avtomobilsko cesto in južnim pobočjem se razteza fluviokraška ravnica, preprežena z nesklenjenimi suhimi dolinami (Gams, 1987). »Kotanja je nastala na stiku severnega noriško-retijskega dolomita, ki dobavlja vodo, in zgornjega jurskega oolitskega apnenca s koralami, v katerem ponikajo Dobska voda, Šentviški potok in Glogovška voda. Le ob hudih poplavah, ko pritekata tudi potoka z zahoda, od Artiže vasi, in od vzhoda izpod Koritke, zalijejo skoraj vse dno med naseljema Velike Pece in Zagorica, ki je ob potokih zvezdasto razširjeno in dokaj ravno (Gams, 2003, str. 397) ». V uvali se občasno pojavljajo tudi poplave, najbolj znane so v okoli 100 m široki plitvi ulegnini pri naselju Bič, kjer se voda zadržuje večinoma v hladni polovici leta. Danes ta podoba Biča z jezercem zaradi novozgrajene avtoceste ni več tako idilična, voda pa se tam še vedno pojavlja. Več o Dobski uvali, predvsem njenih poplavah je napisano v poglavju o kraški hidrografiji (melioracije/ regulacije). Hrastov dol: »Južno od Dobske uvale je na jurskem apnencu vzhodne Suhe krajine pet uval z dnom na nadmorski višini 295 do 318 m. Na prvotno odtekanje površinskih voda s Posavskega hribovja proti Krki najprej pomislimo ob dolasti uvali Hrastov dol. Severni del te jajčaste kotanje je le 2 km južno od ponikev pri Dobu. Njeno dno je 25 m niže od dobskega ravnika. Ker so na njej pliokvartarne gline, pomislimo na tektonsko ugrezanje. Valovito, a v vasi dokaj ravno dno je omogočilo gradnjo domov ob nekdanjem kalu, ki je zdaj obzidan in stalno ojezeren in ima v vaškem načrtu podobno vlogo kot ponekod osrednji trg. Zaradi rdečkastih tal valovitega polja sredi zelenih gozdov in v jezerce spremenjenega kala je Hrastov dol najslikovitejša uvala na Slovenskem (Gams, 2003, str. 398) ». Hrastov dol nima višje terase v dnu (kot jo ima npr. Lučki dol), v njej prevladuje gozd, ki prerašča njen južni del, dno pa je polno plitvih ulegnin in vrtač skledaste oblike (Gams, 1987). Gams je Hrastov dol označil kot najlepšo in najslikovitejšo uvalo na slovenskem. Podobno lego kot Hrastov dol ima jugovzhodno od Zagorice dvodelna uvala z vasjo Velike Dole, ki pa je manjša. Manjše je tudi njeno dno, nekoliko uravnano po sotočju dveh hudourniških grap. S severa priteka izpod naselja Male Dole potoček, ki se pred naseljem Velike Dole poglobi in razširi v dolinasto kotanjo. Vode ob srednjem stanju ponikajo v vrtači pod naseljem, ob visokem pa se prelivajo čeznjo in odtekajo proti požiralnemu breznu, ki so ga obzidali in omrežili vhod v času regulacij in melioracij kraških polj med svetovnima vojnama. Južno od teh dveh uval se nahaja še manjša uvala Spaja dolina, ki je večinoma poraščena z gozdom, njeno dno pa je razmeroma majhno. V območju gabrskega fluviokraškega ravnika sta še dve uvali: večja je skoraj okrogla uvala Topole, ki leži med naseljema Cesta in Mali Gaber, njeno dno visi proti jugu, proti 100 metrov dolgi slepi dolini Kuščarjek. Obod je prekinjen na zahodni strani, kjer se preko prevala depresija nadaljuje v Babno dolino, ta pa se odpira proti dobski uvali. Pri Velikem Gabru pa se nahaja uvala Gline. Tudi tu visi dno proti jugu, kjer se južno od naselja spusti v aluvialnih vrtačah do 293 m (Gams, 1987). V občini Ivančna Gorica se severno od naselja Spodnje Brezovo nad Višnjo Goro nahaja manjša depresijska oblika Polje dolžine 1 km in širine približno 300 m – leži ob manjšem dinarskem prelomu, njeno dno se nahaja na višini 430 m. Geološka podlaga je triasni dolomit, prekrivajo jo pliocenski in pleistocenski nanosi rdeče in rjave gline. V literaturi ni nikjer omenjena. Depresija je brez površinske rečne mreže. Po obliki bi bila to uvala, lahko pa gre tudi za suhi dol oziroma ostanek nekdanje suhe doline, še preden je prišlo do tektonskih premikov in dviga Polževske planote. Po obliki namreč spominja na dole v Suhi krajini, njeno dno pokriva nekaj vrtač. Doli v Suhi krajini: Kraški dol ali kraški suhi dol je dolga suha dolina kanjonske oblike. Po razlagi različnih avtorjev je tudi večja izrazita suha dolina kot bivši rečni kanjon ali pa niz dolastih vrtač. Večjih kraških dolov je v Zahodni Suhi krajini sicer enajst, njihova dolžina se giblje med 600 m in 2 km, širina pa med 300 m in 1 km. Kraški doli – uvale v osrednji Suhi krajini so strukturno kraška reliefna posebnost. Dna kraških dolov v osrednji Suhi krajini so precej skladna z navideznim strmcem podzemne kraške vode med Ribniškim poljem in Krko nastali so ob vzdolžnih zdrobljenih conah v višini kraške podzemne vode, ki je odtekala iz Ribniške doline proti Krki. Z navideznim strmcem se sklada tudi stopnjasta razporeditev dolov. Po znižanju gladine kraške vode, ki je sledilo poglobitvi površinske Krke, so dna dolov postopoma zakrasela, na nekdanji poplavni ravnici pa so se razvile vrtače (Gams, 1973; Habič, 1988). Melik (1961) opisuje dol kot eno najbolj tipičnih fluvialnih erozijskih oblik na krasu: »dol je globoko vrezana, a zelo ozka dolina, dokaj strmih, a zelo nerazgibanih pobočij. Višinska razlika med dnom takšnega dola ter vrhom pobočij znaša od nekaj deset metrov do več sto metrov, dno je običajno zelo ozko. Doli pa so lahko še aktivni in fosilni, slednji so brez vodnega toka ter izoblikovani tekom pliocena. Doli v obravnavanem delu Zahodne Suhe krajine so potemtakem fosilni in ustrezajo omenjeni Melikovi definiciji. - Ambruški dol: Uvale so torej poglavitna morfološka oblika v Suhi krajini. Najznačilnejši na izbranem območju in največji v občini Ivančna Gorica je dol pri Ambrusu. Nahaja se v osrednjem delu zahodne Suhe krajine s širokim ravnim in vrtačastim dnom v višini okrog 340 m, v znižanem pasu med vzdolžnimi dinarskimi hrbti Suhe krajine. S severne strani ga zapira Korinjska planota in na vzhodu Kamenska, vmes pa je ozek predol (nekakšna suha dolina) s prevalom v višini 415 m, ki obvisi nad dolino Krke pri Globočcu. V mislih imamo dol med Ambrusom in Višnjami. Melik (1931) opisuje, da se začenja Ambruški suhi dol že pri Žvirčah in poteka v nekoliko zavitem toku proti S, nanj pa sta navezani dve veliki uvali (usmerjeni SZ – JV). Prva se vleče od Žvirč proti JV, druga pa od Ambrusa proti Višnjam. Strmec je proti S enakomeren, zato je genetska zveza med Globočcem in Ambruškim suhim dolom nedvomna. Ambruški dol se podaljšuje proti Primči vasi, nato pa zoži in zviša v smeri proti Višnjam s predolom v višini okrog 380 m proti Jarčjem dolu in Ratju. Južno od Ambrusa je ozek vzdolžni predol med dvema hrbtoma v smeri proti Žvirškemu dolu s prevalom med Debelim (628 m) in Jesenovim hribom (687 m) v višini okrog 450 m. Okrog vasi Kal in nad Primčo vasjo terase v višini 410 – 420 m predstavljajo učinek nekdanje normalne aluvialne bočne erozije. Posebnost na robovih ambruške uvale pa so ohranjene terase v višini 382 – 386 m, ki so že iz kraške faze (Melik, 1931; Habič, 1988). Brezovi dol: Nahaja se vzhodno od Ambruškega dola, onkraj prevala v višini 390 m, in ima lepo oblikovano ovalno dno na višini 330 m. Najnižji prehodi iz njega so proti Plešivici med 380 in 390 m. Le 30 m visok preval loči Brezov dol od Visejskega dola. Le-ta s 70 in 100 m visokim obodom spada med najgloblje kraške dole v Suhi krajini (Habič, 1988). Leksikon Geografija pojasnjuje: »Vrtača, globel, pogosta na krasu, globoka navadno več metrov, vendar bolj široka kakor globoka. Glede na obliko prečnega profila razlikujemo skledasto, lijakasto, kotlasto in vodnjakasto vrtačo (Geografija, 1985, str.258) ». Nastanek vrtač je lahko povezan z erozijo, korozijo in udorom, pri vseh pa je podlaga korozija. Po erozijski teoriji naj bi vrtače nastale iz izvirov ali ponorov. Večina vrtač naj bi nastala tako, da se padavinska voda v vrtači združuje proti najnižjemu dnu. Druga teorija vidi vzroke za nastanek vrtač v pospešeni koroziji, ko meteorna voda v razpokah raztaplja kamnino. Vrtače lahko nastanejo tudi z udorom jamskega stropa nad podzemnimi kanali – govorimo o udornih vrtačah (Gams, 1974). Prav vrtače kot površinske kraške oblike na prvi pogled najprej dokazujejo, da gre na našem območju za kraški relief, o prisotnost le-teh pa pričajo tudi naselbinska imena (primer Zavrtače na Polževski planoti). Gostota vrtač se mestoma zelo spreminja, po obliki pa gre v največ primerih za skledaste vrače, najdemo pa lahko tudi druge primere vrtač. Ob cesti Krka – Korinj je pri Podbukovju zelo lepa vrtača lijakaste oblike. Gostota vrtač je odvisna od matične kamnine – na apnencih najdemo večje število vrtač kot na dolomitu (več vrtač je v Suhi krajini kot na primer v okolici Višnje Gore). Pomemben je tudi naklon površja; na nagnjenih površinah vrtač skorajda ni, več jih je na uravnavah. Vrtače so za Dinarski kras najbolj značilne in pogoste kotanje, ljudstvo pa jih pogosto imenuje dolina. Na izbranem ozemlju so vrtače najpogostejša površinska kraška oblika. Nekatere vrtače so tudi obdelane z njivo v dnu. Na nagnjenih površinah vrtač ni, najdemo jih na večjih uravnavah in tudi v dnu kraških depresij (primer dolov v Suhi krajini). Veliko vrtač je skritih v gozdu, gozd pa pokriva najbolj kraško razčlenjeno površje, ki je bilo tudi manj privlačno za poselitev. V kraški terminologiji je označena pod pojmom udorna vrtača, pod pojmom koliševka pa je pojasnjeno: »več deset metrov globoka in široka kotanja, običajno s skalnim, prepadnim pobočjem, z vidnim dnom, udornega nastanka (Gams, 1973, str. 11) ». Velika in Mala Prestrana: Udornici sta nastali med Lučkim dolom in izviri Krke. Razdalja med udornicama je 50 m. Velika Prestrana ima dno v nadmorski višini 365 m, najnižji prehod na zgornjem obodu v nadmorski višini 425 m (razlika med dnom in njeno najvišjo točko znaša 85 m) in leži 77 m nad izviri Krke, njen volumen znaša 880330 m3, ker pobočje ni tako strmo naj bi bila starejšega nastanka. Mala Prestrana ima dno pri 352 m in obodom pri 401 m nadmorske višine (razlika med njeno najnižjo in najvišjo točko znaša 73 m), prostornina Male Prestrane znaša 606468 m3, naklon njene severne stene je s 73º najbolj strm. Z globinama 60 in 49 m ter zgornjo odprtino 250 oziroma 200 m sodita med največje udornice na Slovenskem. Njun nastanek je lajšal žužemberski prelom s svojo široko prelomno cono (Frelih, 2003). Udornici sta skriti v gozdu v bližini ceste Krka – Luče ter sta porasli z gozdom. Pritrjujemo Frelihovi, da sta starejšega nastanka, saj so prevladali pobočni procesi, dno obeh zaradi zaraščenosti ni vidno, podobno pa velja tudi za prepadno pobočje. Da je Velika Prestrana starejša od Male Prestrane, nam priča manj ohranjen skalni rob. Na Lučkem slemenu (severno pobočje Debelega griča) se nahaja še ena udornica – Jermovec. Njeno dno je na višini 435 m, širina znaša 100 m, prostornina 60398 m3, obod pa ima na nadmorski višini 450 – 455 m (Frelih, 2003). Poimenujemo jih lahko tudi mikrokraške oblike: to so »drobne oblike kraškega površja, navadno mlajše starosti, nastale na skalnem površju zaradi korozije ob nespremenjenih podnebnih razmerah (primer: korozijska polička, vdolbinica, gubica, škraplja, škavnica, žlebič) (Bufon et al., 2005) ». Od drobnih kraških oblik so na izbranem ozemlju najbolj zastopane škraplje, ki so v pokrajini tudi najlažje opazne – največ se jih nahaja v gozdu, žlebičev in škavnic je manj. ŠKRAPLJE: So manjša kraška oblika, dolga od nekaj centimetrov do več decimetrov in metrov, izjedena v trdi kamnini (apnencu ali drugih karbonatnih kamninah), nastala zaradi kemičnega delovanja vode. V rabi je tudi ime škraplje ali škrapljišče za skalni kompleks s škrapljami (Gams, 1973; Geografija, 1985). Zastopanost škrapelj je dobro vidna predvsem tam, kjer gleda na površje gola skala; to je najbolj značilno za »kraški gozd«, kjer je vse polno škrapelj. Na obravnavanem ozemlju škraplje najdemo tako na južnem povsem kraškem območju (v Suhi krajini), kot tudi bolj na severu (nad Stično, kjer se med dolomit vriva apnenec s plastmi apnenčeve breče), kjer je kras razmeroma dobro zastopan. ŽLEBIČI: »Žlebaste izjedenine s polkrožnim prečnim prerezom, potekajoče po smeri največjega strmca po kompaktni kamnini (Gams, 1973, str. 30)«. ŠKAVNICA: Skalna vdolbina, globoka in široka več centimetrov ali decimetrov, izjemoma nekaj metrov. Običajno ima ravno dno in strme, celo previsni obod; nastala zaradi korozije stoječe vode (Gams, 1973; Geografski terminološki slovar, 2005). V občini Ivančna Gorica lahko najdemo tudi nekaj škavnic. Sever jih imenuje škavbe. V škavnicah po dežju zastaja voda, zato so v preteklosti ljudje vodo iz škavb tudi uporabljali (drvarji, lovci, …). Nekaterim skalnim vdolbinam so ljudje umetno zatesnili dno (z glino). Na območju Suhe krajine in v njeni bližnji okolici naj bi bilo kakih tisoč vodnih shramb te vrste (Sever, 2004). Ljudje so škavbe običajno poimenovali po ledinskem imenu kraja v katerem so se nahajale. Sever (2004) navaja v občini Ivančna Gorica sledeče škavnice (škavbe): škavba vzhodno od halštatskega gradišča (Cvingerja), škavba nad Artižo vasjo, škavba nad Lazami (nad Krko), škavba v Ratenci, škavba v Javhah – največ škavb se nahaja v krajevni skupnosti Ambrus. Sever (2004) navaja največ škavb v Suhi krajini, kar je najverjetneje povezano z večjim deležem apnenca. Škavbo nad Artižo vasjo (slika 6) domačini imenujejo škovba. Včasih so v njej zajemali vodo. Njena stena je v gladini stoječe vode izpodžrta, škavnica je odprta, saj ima prežrt rob, kar se lepo vidi na sliki. V Slovenski kraški terminologiji je razlaga enostavna: «Kontaktni kras se nahaja na stičišču prepustnih in vodo neprepustnih kamnin, imenovan tudi stični kras (Gams, 1973, str. 17) ». Na izbranem ozemlju to pomeni stik manj prepustnega oziroma neprepustnega dolomita in za vodo prepustnega apnenca. ZATREPNA DOLINA: »Dolina na krasu, ki se na zgornjem koncu, pogosto ob izviru potoka slepo konča s strmim zaključkom (Gams, 1973, str. 30) ». Zatrepne doline so med dolinastimi oblikami najkrajše. So odprte navzdol ob potoku ali reki in zaprte navzgor ob njej, kjer je nad kraškim izvirom strm konec – zatrep. Zatrepne doline so se hitro podaljševale posebno v hladnih pleistocenskih obdobjih, ko je bilo povečano mehanično preperevanje skale (Gams, 2003). Primer zatrepne doline je izvir reke Krke, ki leži na stiku jurskega apnenca in triasnega dolomita, tudi izviri Šice na Radenskem polju. SLEPA DOLINA: Slepa dolina je ena izmed oblik površinskega krasa, odprta je ob potoku navzgor v normalno erozijsko dolino s površinsko rečno mrežo sestavljena v neprepustnih kamninah in podaljška na prepustnih karbonatih, kjer potok ponika pod amfiteatralno steno oziroma dolina, ki se slepo končuje na apnencu, pod strmimi pobočji na koncu pa so navadno ponori (Gams, 2003, 1973, 1974). Slepa dolina je po mnenju Gamsa tudi 4,5 km dolgo Radensko polje (1974) – skrajni podaljšek Grosupeljskega polja proti jugovzhodu, kjer se triasni dolomit vriva med jurske apnence, zametek slepe doline oziroma polslepa dolina se nahaja pri Muljavi, kjer je ob suši v sredini 20. stoletja občasno ponikala Višnjica (Gams, 1987, 2003). Muljavska dolina se zato v prvotni obliki izkaže kot prehodna kraška oblika med rečno dolino ob višji vodi in ob suši slepo dolino v začetni fazi nastajanja. Tudi tu se konča na stiku med severnejšim dolomitom in apnencem, ki se začenja med Muljavo in Kompoljami. O občasnem presihanju Višnjice v Muljavski dolini govori tudi ime Sušica. SUHA DOLINA: »Suha dolina (zakrasela dolina) je dolinasta oblika na krasu, brez stalnega površinskega vodnega toka (Gams, 1973, str. 27) ». »Suhe doline naj bi nastale iz nekdanjih rečnih dolin. Temu nasprotuje Roglić (1956), ki meni, da so suhe doline nastale zaradi kombiniranega učinka korozije in erozije na manj odpornih kamninah. V nekaterih suhih dolinah ali v njihovem delu ob visoki vodi še teče potok, zato ime polsuha dolina. Suha dolina pomeni marsikje samo to, da gre za dolinasto obliko in da je brez trajnega površinskega vodnega toka. Po nastanku in obliki so suhe doline zelo različne. Lahko so odprte v eno ali v obe smeri, polodprte ali pa zaprte. Za zaprto dolino so predlagali ime dol (Gams po Radinja, 2003). Suhe doline so lahko nastale tudi iz niza zraščenih vrtač. Če so v polsuhi dolini zaradi skrajševanja površinskega toka postopno izginjali ponori, je dno v podolžnem profilu stopničasto. Zlasti v zahodni Suhi krajini je veliko neenakomerno širokih suhih dolin s poglobljenimi kotanjami. Nastale naj bi ob površinskem odtekanju vode proti severu, proti Krki. Nato je površinski tok zakrasel (Melik, 1931). Majhna suha dolinica, odprta v dve smeri, je tudi pod Muljavo, pod vasjo Potok. Tudi suho dolino ob železniški progi mimo Artiže vasi, ki se izteka v Šentviško kotlino, Melik (1931) smatra kot strugo vode, tekoče od Vira pri Stični na vzhod. Če naj bi suhe doline nastale iz niza zraščenih vrtač, gre v tem primeru za uvale ali tako imenovane dole (zaprte suhe doline), kar pa je včasih razpoznavno tudi iz imena določenega kraja (npr. Hrastov dol, Lučki dol, Brezovi dol). Glede na teorije o nastanku suhih dolin pa lahko sklepamo, da so suhe doline v zahodni Suhi krajini najverjetneje nastale iz nekdanjih rečnih dolin. Torej pričajo tudi o obstoju predhodne fluvialne faze, še preden se je začelo zakrasevanje. To pojasnjuje Melik(1931); okrog vasi Kal in nad Primčo vasjo so namreč dobro ohranjene terase v višini 410 – 420 m, ki predstavljajo učinek nekdanje normalne aluvialne bočne erozije in pričajo, da je bila že v dobi normalnega nadzemskega odtoka dolina nad Ambrusom širša. »Ob poti z Vidma – Krke na Korinj je v višini 418 – 422 m zahodno od Šiškega vrha širša terasa, z nje proti jugu pa se vzpenja suhi dol, ki končuje zagatno; kakor da imamo tu opravka z ostankom nekdanje doline, kjer je tekla nekdaj voda proti severu. Še dalje proti jugu je nad višino 480 m, še posebno pa v višini 500 – 540 m razvita po kraških oblikah razjedena širša terasa, iz katere se razvije proti jugu se vzdigajoča suha dolina; v njej in na imenovani terasi stoje raztresene hiše vasi Laze; tudi ta doline kaže, da je bil po njej odtok nekdaj usmerjen na sever (Melik, 1931, str. 70) ». Ena izmed bistvenih značilnosti krasa so tudi podzemeljske kraške oblike – kraške jame. Za njihove nastanek je pomembna kamnina, topna v vodi in dovolj trdna (mehansko) ter razpokana. Razpoke morajo biti dovolj velike ter zvezne, da omogočajo vodni pretok. S tem, ko se voda začne pretakati skozi topno kamnino se šele lahko prične proces podzemeljskega zakrasevanja: voda se pretaka skozi razpoke, topi njihove stene in jih s tem veča. Ko je razpoka tako velika, da gre lahko človek vanjo, jo imenujemo kraška jama. Kamnina pa ni prepokana le v nivoju pretakanja vode, ampak tudi globlje. Voda se pretaka tudi skozi globlje razpoke in jih širi, dokler niso sposobne sprejeti vse vode. S tem postane više ležeči kanal suh – suha jama (Kranjc, 1990). Po tem, kako pogosto so jame vodno aktivne (da bruhajo ali požirajo vodo), jih delimo na stalne ali občasne. Po osnovni obliki oziroma usmerjenosti rovov delimo jame na jame v ožjem pomenu besede (vodoravne) in navpične jame ali brezna. Poševne oblike, strmi rovi navzgor ali navzdol, so redkejše, lep primer je Kalska zijalka pri Žvirčah z 80 m dolgim vhodnim rovom, ki se spušča pod kotom 30º (Kranjc, 1990). Z ozemlja občine Ivančna Gorica je v Jamskem katastru (2005) registriranih približno 100 jamskih objektov (102 objekta) – 0,4 jame/ km2. Nekaj od registriranih jam je že zasutih (Špaja jama pri Velikih Pecah, Brezno Pod Steno, Jama pri Hudem, Jama pri Dobniški cerkvi, …itd.). Delež jam južno od reke Krke znaša polovico, ostala polovica registriranih objektov se nahaja severno od Krke. Potrebno pa je poudariti večjo zgostitev jam v južnem delu občine – pokrajina južno od Krke namreč predstavlja skoraj tretjino ozemlja občine! Na podlagi tega bi lahko sklepali na večji delež apnenca ter večjo zakraselost ozemlja južno od Krke. Po geološki karti 1:100.000 (list Ribnica) sestavljata ozemlje južno od zgornjega dela Krke jurski in kredni apnenec, ponekod v menjavi z dolomitom, kar se ujema s številom jam. Dolomit je vezan le na neposredno območje ob reki. Jama Viršnica je s 2389 m dolžine največji jamski sistem na izbranem območju. Nahaja se na skrajnem jugovzhodnem območju Radenskega polja, kjer ponika Šica. Jamski sistem ima tri vhode: Zatočna jama ali Zatočni rov, Lazarjeva jama in Viršnica, ki je naravni vhod v jamski sistem skozi udornico. Vhod v Zatočni rov je delno umetno razširjen z umetnim predorom dolžine 80 m, njegova dolžina pa znaša 225 m, Lazarjeva jama se začne s 15 m dolgim predorom. Naravni vhod se nahaja 30 m nad ravnino Radenskega polja, od dna udornice so speljane stopnice do Glavnega rova, poglavitnega podzemeljskega prostora ponornega sistema dolžine 960 m. Z umetno odkopanim prehodom v Zatočnem rovu so le povezali in razširili neprehodne špranje v prehoden prostor, zaradi boljšega odvajanja poplavne vode (Gospodarič, 1973; Seznam jam, 2005). Taborska/Županova jama: Jama se nahaja 8 km južno od Grosuplja ob cesti Grosuplje – Turjak. Le 700 metrov stran od Tabora, znane protiturške utrdbe in cerkvice, leži prava lepotica dolenjskega podzemnega krasa – Županova jama. Odkrita je bila leta 1926, ko je župan Perme prodrl v kapniško dvorano, danes imenovana tudi Vstopna ali Permetova dvorana; vhodna dvorana Ledenica je bila znana že iz turških časov. Župan je sam poskrbel, da je bila jama raziskana tudi strokovno in kasneje zaživela še turistično. Leta 1931 je Perme ustanovil Društvo za ureditev podzemeljskih jam v Ponovi vasi; začeli so urejati poti v jami, namestili lestve in uredili prvo razsvetljavo (1970). Dokler niso uredili sedanjega vhoda v jamo skozi Ledenico (leta 1935), so v jamo vstopali skozi Permetovo dvorano. Jamo so kasneje preimenovali v Taborsko jamo, leta 1995 pa ji je bilo vrnjeno njeno prvotno ime – Županova jama. Današnji vhod v jamo je poševno ležeča razpoka, ki nas pripelje v Ledenico. Ime je dobila po mrzlem zraku (4º C) in ker se v njej zadržijo ledene sveče še v pozno pomlad. Iz ledenice se pot dvigne do umetnega rova dolžine 34 m, ki vodi v Srebrno dvorano, rov pa se po nekaj zavojih razširi v Permetovo dvorano, na vrhu katere so prihajali prvi raziskovalci v jamo. Nadmorska višina obeh vhodov je okoli 410 m. Od vhoda skozi Ledenico pa do brezna na koncu Zadnje dvorane meri jama 330 metrov, največja globina je 122 metrov pod površjem (Bole, 2003; Občina Grosuplje, 2005). »Upoštevajoč novejše raziskave iz leta 1995 je jama danes znana v dolžini okoli 610 m, razlika med najnižjo točko (dno brezna v Zadnji dvorani) in najvišjo (brezno – okno v Permetovi dvorani) pa znaša 72 m (Županova jama, 1996, str. 30) ». Po novejših raziskavah je podatek za dolžino jame 710 m (Jamski kataster, 2005). Jama se nahaja v apneniških skladih, ki sodijo v spodnjo juro. Po jami nas vodi kar 478 stopnic in 600 metrov poti. V njej so skoraj vsi jamski pojavi: brezna, rovi, dvorane, kapniki vseh vrst, sigaste ponvice s kristalno čisto vodo, pozimi pa ledeni kapniki v Ledenici. V jami lahko najdemo tudi škraplje, ki so v podzemlju redek pojav; skozi večje špranje v stropu je pritekla meteorska voda, ki se še ni nasitila z apnencem in je s svojo korozijsko močjo dolbla v skalo žlebovje. Voda, ki je pronicala skozi sklade je topila apnenec in ga odnašala v globino. Tektonski premiki so ustvarili Veliko, Srednjo, Malo ali Blato, Glavno in Srebrno dvorano. Tako so nastale velike dvorane - tudi s pomočjo tektonskih premikov. Stropi so se začeli postopoma rušiti in nastali so veliki podori. Pri tem je zelo ugodne razmere nudil tektonski prelom, ob katerem ležita Taborska jama in Ledenica. Živalstvo v jami obsega suhe južine, jamske kobilice, polže jamničarje, mokrice, jamske hrošče, netopirje (Občina Grosuplje, 2005; Bole, 1970). Pri nastanku in razvoju Županove jame je sodelovala voda – kot vodni tok oziroma »Paleopodlomščica«, ki je, ko je bilo dno Grosupeljske kotline precej višje kot danes, tekla skozi jamo, kjer je ponovno izvirala pa je danes začetek Ledenice. Delovanje vode je zniževalo jamsko dno, v jami pa je voda odložila sedimente (pesek in ilovico). Ko je voda dovolj razširila špranje v apnencu pod rovi današnje jame, je ta postala suha ali fosilna jama (Županova jama, 1996). Krška jama: Najbolj znana jama v zgornji Krški dolini in občini Ivančna Gorica je Krška jama, ki se na pobočju iz jurskega dolomita odpira okoli 10 m nad izvirom reke. Zadnja leta je jamo uredilo turistično društvo Krka. Globlje v jami je opazno umetno podaljšanje rova v smeri pritekanja potoka. S posegom so želeli Krško jamo podzemeljsko povezati z Viršnico ali vsaj z dvema udornicama proti Lučkemu dolu. Krška jama, ki ima v širši okolici velik sloves in je predmet mnogih pripovedk, je bila nekoč zatočišče okoliških prebivalcev pred turškimi vpadi. Njeno turistično vrednost povečuje bližnji tolmun Krke in Poltarica, za katero je večja jama (Gams, 2003). Krška jama nad izvirom reke Krke je vodoravna izvirna jama, iz katere le še ob visokih vodostajih bruha narasla podzemna voda. Za širokim vhodom na nadmorski višini 268 metrov se proti severu odpira enotna in prostorna dvorana, z le mestoma zasiganimi stenami. Jama je dostopna v dolžini 200 m do sifonskega jezera in široka do 30 metrov, vanjo pa vodi v ostenju nad glavnim še manjši stranski vhod. Strop oblikujejo uravnani kamniti skladi in posamezni stropni kamni. Tla prekrivajo grušč in veliki balvani, ki so na vzhodnem delu nagrmadeni vse do stropa. Dvorano zaključuje 30 metrov dolgo sifonsko jezero. V njegovi globini se odpira vhod v labirint ozkih podvodnih rovov, ki segajo do 20 metrov globoko pod vodno gladino. Sifonski rov se po 210 metrih zaključi v prostorni, 60 metrov dolgi končni Vrhovčevi dvorani. Na njenem severnem delu zapirajo pot veliki podorni bloki, izpod katerih priteka voda. Skupna dolžina raziskanih podzemskih rovov znaša 820 metrov. Današnji glavni vhod v jamo so leta 1937 široko odprli, da bi s tem omogočili hitrejši odtok podzemne vode in razrešili problem poplav na Radenskem polju. Prvi, ki je zabeležil svoj obisk Krške jame, je bil polihistor Valvazor v drugi polovici 17. stoletja. Leta 1748 si je jamo ogledal dvorni matematik J. A. Nagel, ki je po cesarskem nalogu raziskoval in opisoval naravne znamenitosti Kranjske. Sto let kasneje je pritegnila F. Erjavca, ki je v njej našel do takrat še nepoznanega jamskega hroščka in ga predal naravoslovcu Schmidtu. Prvi načrt Krške jame je 1887 izrisal V. Hrasky, ko je vodil melioracijska dela v povirju reke Krke in njenem zaledju na Radenskem in Žalnskem polju (Izvir Krka, 2000) ». Leta 1927 je bila vnesena v kataster slovenskih jam, 1995 pa urejena v turistične namene (ustni vir TD Krka). Krško jamo je v povesti Jurij Kozjak (dokaj podrobno) opisoval tudi Josip Jurčič kot zatočišče pred turškimi vpadi. V 14. poglavju opisuje sledeče: »V tem kraju se posebno zopet pokaže značaj kraških tal. Ves hrib je sestavljen iz kamna in ves veliki hrib, ki se potlej raztega ob Krki in proti severu, je votel. Ako se gre od vzhodnega rokava kakih dvajset stopinj iz dola navzgor, pride se do velike viseče skale, ki ima majhno, komaj vatel široko in visoko žrelo, votel vhod v zemljo. Človek, ki hodi v le-to jamo, mora se ukloniti pri vhodu. Potem se nekaj časa, komaj sedem stopinj, gre navzdol v zemljo. Precej potlej pa se pride v veličastno poslopje, katero je zidala in skladala sama roka vsegamogočnega stvarnika. Vse je tukaj zidano iz celega kamna, visoko, široko, da ni še do današnjega dne nihče do konca prišel! Le tu pa tam leži v tej visoki naravni dvorani kaka debela in podolgata skala, ki se je v kaki veliki naravni prekuciji, pri kakem hudem potresu utrgala od kamnitega stropa; take skale zapirajo daljno pot v strani. Naprej pak je v neizmerni temni daljavi predrznežu pot odprta še daleč, tem bolj, ako bi hotel hoditi še po vodi naprej, po Krki, ki teče tu pod zemljo bogvedi od kod (Jurčič, 1963, str. 92 – 93) ». Živalstvo Krške jame: Krška jama je prebivališče številnih živalskih vrst. Osebki kraškega vodnega oslička v jami Viršnica imajo še bledo sivo obarvano telo, v Krški jami pa imajo lahko obarvane le še oči. Dolenjski jamski osliček, omejeno razširjen le v podzemskih vodah Suhe krajine in v dolini Krke, pa je že povsem slepa žival. V podzemeljski Krki živijo tudi slepe postranice, gladki jamski ježki, drobni jamski trdoživi, jamske kozice in seveda človeška ribica (Proteus anguinus); le-ta biva tudi v akvariju sredi jame. Po kamnih v rečnem toku lazijo številni drobni polžki; le od tu znana krčica (Kerkia kusceri) ter tetensov prilepec s kapičasto hišico. Na vlažnih stenah zunaj vode najdemo drobne polžke jamničarje, jamske hroščke. V Krško jamo se pogosto zateka tudi več netopirjev (Izvir Krka, 2000). Poltarica: Da kraško podzemlje tudi v občini Ivančna Gorica še vedno ni v celoti raziskano priča odkritje nove jame Poltarica. »Jama Poltarica, nova soseda Krške jame je bila odkrita aprila leta 2003. Do danes je raziskanih 660 metrov podzemnih rovov, dvoran, kanjonov in sifonov. Jamo krasijo številni kapniki, zavese, cevčice, pet sifonskih jezer, brzice in človeške ribice. Ob visokem vodostaju reke je moč videti tudi podzemno reko s slapom. Odkrivanje jame in raziskave vodi Jamarski klub Novo mesto. Ogled jame v spremstvu jamarjev si je možno ogledati v dolžini 180 m in v soju karbidovk. Jama se ureja tudi za treking turizem (Jamski kataster, 2005) ». Močni kraški izviri Poltarice so v neposredni bližini izvira reke Krke in Krške jame, medsebojna oddaljenost je 400 m. Takoj za izviri Poltarice je mogočno in strmo skalnato pobočje, ki postopno prehaja v skalnat klif. Na koncu klifa je mogočen spodmol, ki je od glavnega izvira Poltarice oddaljen 105 m in je 22 m više. Že jeseni 2002 so ugotovili, da na dnu spodmola piha ven. Spomladi 2003 pa so odkopali 8,7 m dolg prehod v podornem zasipu. Strmo padajoči rov pripelje na vrh velike dvorane, ki naprej pripelje v jamo velikih razsežnosti. Sredi jame je velika Podorna dvorana, dimenzij 20 x 20 x 10 m. Tu je tudi pritočni sifon, kjer v močnih brzicah priteče v jamo voda. Voda, ki priteče v dvorano, se pod podornimi bloki Podorne dvorane deli na dva toka. En del vode odteka proti izvirom Poltarice, torej proti bližnjemu površju. Drugi del vode presenetljivo odteka v notranjost jame ter po mogočnem kanjonu razsežnega Blatnega rova odteka v notranjost masiva, torej stran od izvirov Poltarice. Nekje za odtočnim sifonom Blatnega rova se vodni tok verjetno obrne proti izviru Krke. Oba kanjona se na odtočni strani končata s sifoni. Sifon proti Poltarici je globok 8 – 10 m in se nadaljuje v večjo potopljeno dvorano. Pritočni sifon je dolg 15 m in globok 2,5 m. Onstran sifona je delno potopljeni razvejani rov. V stropu Podorne dvorane je kamin, ki pripelje v rov zgornje etaže, dolg 140 m. Deli jame so zelo lepo zasigani. Jama je že vnesena v jamskem katastru pod številko 8181. Jama po lepoti in zanimivosti prekaša sosednjo turistično Krško jamo. Ker so želeli preprečiti ropanje in poškodovanje jame, so jamo zaprli z železnimi rešetkami (Ladišič, 2003; Jamski kataster, 2005). Kraške jame skozi zgodovino: V pretekli zgodovini so jame služile predvsem kot zatočišča ali skrivališča. Josip Jurčič v svoji povesti Jurij Kozjak opisuje, da so Krško jamo uporabljali kot zavetišče v času turških vpadov. Značilno je tudi mitološko pojmovanje jam. Jurčič je tako v znani povesti zapisal pripovedko z Muljave, po kateri se v breznu Katjuški kevderc pri Stični pride na drugi svet (Gams, 2003; Jurčič, 1967). Jamsko živalstvo: Kraški svet okoli Stične je zaslovel kot najbolj znano nahajališče »bele ribe«. Primerke te dvoživke - človeške ribice, močerila ali proteusa (protej) so kmetje nosili v Ljubljano prof. Scopoliju, ta pa jih je razpošiljal dalje učenim prijateljem in znancem, tudi Žigi Hohenwartu v Celovec. Pri Hohenwartu je močerila občudoval Laurenti z Dunaja in že leta 1768 objavil njegov opis ter ga poimenuje - Proteus anguinus. Prva zanesljivo dokumentirana žival je bila prav iz Stične, ni pa bila to prva omemba človeške ribice. Prvi jo je omenil kot zemeljskega črva, podobnega kuščarju, J. V. Valvazor leta 1689. Leta 1825 je kmet Gerk z Vrha pri Viru z ribo, ki je skotila žive mladiče, načel vprašanje o živorodnosti/ jajcerodnosti močerilov. Na Dolenjskem so bila takratna najdišča močerila izvir na Viru, Rupe pri Stični, Dol pri Šentvidu, Stari trg pri Višnji gori, Luče, Zagradec pri Boštanju, Gradiček (Grošelj, 1934; Aljančič, 1984). Kljub temu, da velja Postojnska jama za zibelko speleobiologije, tudi dolenjske jame niso bile odrinjene. Eden prvih slovenskih spleobiologov Schmidt, si je za svojega pomočnika leta 1850 izbral dijaka F. Erjavca. Ta je leta 1853 tudi v Krški jami našel do tedaj neznanega jamskega hroščka (cv: Kuščer, 1990). »Podzemski sistem reke Krke, ki sega vse do ponorov Šice na Radenskem polju, je s 7 kopenskimi in 31 vodnimi vrstami specializiranih jamskih živali med 20 najbogatejšimi na svetu (Izvir Krka, 2000)«. BREZNO: Navpična jama v kraškem svetu, ki se ji ne vidi dna. Razširjena razpoka, ki je posledica korozije navpičnega odtoka. Glede na vodno funkcijo razlikujemo povirno, izvirno brezno itd. Po obliki so brezna stopnjasta, lijakasta, špranjasta itd. Brezna se razlikujejo še po nastanku in jamskih sedimentih (Geografija, 1985, str. 28) ». Na krasu izbranega dela Dolenjske ta tip jam prevladuje (glej tabelo 1), v občini Ivančna Gorica pa sta najbolj znani brezni nad Stično – Šimenkova jama na Gradišču in Katujški kevderc, ki ga Jurčič (1967) opiše kot jamo, po kateri se pride na drugi svet. Šimenkova jama: Poimenovanje je glede samega imena malce zmedeno; glede na smer vhoda (vertikalen) je to brezno, glede na razvejanost rovov pa je to jama. Za Šimenkovo brezno se uporabljajo še naslednja imena: Šimenkova, Šimankova (Šimonkova) jama, Jama pod Gradiščem, Lavričevo brezno. Jama se nahaja ob vznožju Gradišča nad Stično, njen vhod je obzidan in zaprt z železnimi vrati. V okolici Mekinj je doslej registriranih 13 speleoloških objektov, vendar nobeno ne prekaša Šimankovega brezna. Območje, na katerem je brezno, geološko uvrščamo v plasti jurske starosti, ki jih predstavlja skladovit, temnosiv do črn apnenec. Severno od jame poteka širok pas triasnega dolomita. Za nastanek jam so zelo pomembne tektonske strukture. Zahodno od Stične in južno od jame poteka močnejši prelom v dinarski smeri, kakršno imajo tudi nekateri rovi. Vhodno brezno, Rov dobre nade, Jožefov rov in del zgornjega rova pa so se razvili ob manjšem stranskem prelomu, ki se navezuje na prej omenjenega. V jami so razviti predvsem rovi, ki jim lahko pripišemo nastanek v nezasičeni coni in v območju nihanja podzemne vode (takšna sta Lavričev in Špelin rov) (Brenčič et al., 1999). Vertikalen vhod globine 45 m se odpira v 80 m globoko jamo. Iz brezna pridemo v spodaj ležeči Rov dobre nade, ki je dolg 113 m in se nadaljuje v višje ležeči Zgornji (Rojčev) rov in nižja Desni (Fedranov) in Levi (Lavričev) rov. V Fedranovem rovu se potok, ki teče preko Levega in Desnega rova izlije v sifonsko jezero, veliko 19 x 17 m. Za Lavričevim rovom, kjer je pritočni sifon, se nahaja Špelin rov, posvečen Špeli Klemen, ki se je pri merilni akciji 25.12.1997 smrtno ponesrečila. Kapniškega okrasja je v jami malo, le tu in tam so manjši kapniki; s sigovim okrasjem je najlepše okrašen Špelin rov, kjer v začetnem delu teče voda potoka po sigovi polici. Bolj so v jami zanimivi alohtoni sedimenti, ki jih je v jamo prinesla voda. V dvorani Fedranovega rova so debeli nanosi meljaste in peščene gline. Nanosi kažejo na to, da voda iz jezera zelo počasi odteka v odtočni sifon in da lahko gladina vode v jezeru ob visokih vodah zelo naraste. V jami je zelo zanimiv pojav limonitnih prodnikov premera do 1 cm (Brenčič et al., 1999). Raziskave Šimenkovega brezna segajo v leto 1933, ko so v jamo namestili stabilne lesene lestve v zvezi z raziskavami za vodo – lastnika tovarne usnja v Šentvidu je zanimalo, če bi lahko svojo tovorno oskrboval s to vodo. Vode niso izkoriščali, so pa dosegli podzemno jezero, zanimanje za jamo pa se je s tem močno povečalo. Leta 1950 so jamarji obiskali jamo na pobudo Komiteja za kovinsko industrijo, ki je potreboval vodo za svojo tovarno v Šentvidu. Jamarska ekskurzija leta 1964 pa si je ogledala jamo z namenom, da bi ugotovila, ali so kakšne sledi, ki bi podprle domnevo, da so se prebivalci bližnjega opida (opidum ali gradišče iz železne dobe) vsaj občasno oskrbovali z vodo iz te jame. Domneva ostaja odprta. Če bi uspeli ugotoviti, da so tudi v železni dobi obiskali jamo, da bi preučili možnost izkoriščanje njene vode, potem bi imeli lepo kontinuiteto (neuspešnih) aplikativnih hidroloških raziskav (Kranjc, 1990; Brenčič et al., 1999)! Tudi živalstvo v jami je zelo pestro. V jami so našli hroščke jamske brzce, jamske mokrice, pajke, polžka jamničarja in endemita drobnovratnika, gladke jamske ježke, slepe postranice, maloščetince, jamske kozice ter navadno bibico. Nobeden od jamarjev pa ne poroča o močerilu, čeprav so ga v izviru Virskega potoka našli (Brenčič et al., 1999)! To se zdi malce nenavadno, saj naj bi bila Šimankova jama hidrološko povezana prav z Virskim potokom; hidrografija in raziskanost jame torej še naprej ostajata odprti in ponujata priložnost za nove raziskave. Po lehnjakotvornosti – značilnih lehnjakovih pragovih je na tem območju najbolj znana reka Krka. Na slovenskem krasu je Krka edina večja slovenska reka, ki odlaga lehnjak, manj pa so javnosti in celo domačinom znani manjši lehnjakotvorni potoki, kot je to potok Kosca vzhodno od Višnje Gore (še Jeromca, Dedni dol, Izerk ob Stiškem potoku). Kraška terminologija razlaga lehnjak kot: »lahek, porozen kalcijev karbonat, ki se useda v dnu ali v gladini kraških voda, pogosto na rastline« (Gams, 1973, str. 22). »Odkladnina je kemično enaka sigi v jami, le da je lažja in votlikava. V površinskih tokovih se nabira na rastlinskih delih, ki sčasoma odmrejo. Na Dolenjskem ji pravijo lahki kamen ali lahkovec; s tujko travertin. Pri odlaganju je proces obraten kot pri koroziji. Iz vode uhaja ogljikov dioksid, ki je bil vezan na raztopljene karbonate, zato se ti izločajo (Gams, 2003, str. 82) ». Vzroki za površinsko odlaganje karbonata so biotski in abiotski. Literatura najbolj poudarja biotske dejavnike, kot so vodne rastline, mahovi. Lehnjaka ni v vodah, ki prenašajo prod, tudi ne, če je struga v ilovici ali pesku. Pod Žužemberkom je del kanjona v dolomitu in tam Krka ne odlaga lehnjaka. Temenica, ki ne teče v skalni strugi in prenaša pesek, ima tršo vodo kot Krka in tudi nadpovprečno magnezijevo trdoto, a ne odlaga lehnjaka. Značilne oblike, v katerih se na Krki izloča lehnjak so: pregrade, pragovi, lehnjakovi čoki. Lehnjak se najbolj odlaga v plitvi vodi tam, kjer se ta vrtinči, še zlasti pri padcu – nastanejo pregrade. To kaže na očiten pomen zračenja, to je uhajanja CO2 iz vode. Zato se lehnjak tako hitro nalaga na jezovih za mline in žage. Jezovi za vodne pogone na zgornji Krki so nedvomno pospešili odlaganje lehnjaka in nobenih znakov ni, da bi se ta tvoril, ko je pred prihodom človeka Krka tekla še višje. Po splošnem mnenju se pri nas ni kopičil v hladnih pleistocenskih dobah, ko so reke erodirale. Je torej holocenska tvorba. Odlaganje lehnjaka pa ni vezano le na zgornjo Krko – lehnjak nastaja v dolžini dobra 2 km v obliki velikih podvodnih ploskev ali pragov tudi pri Otočcu (Mihevc, 1996; Gams, 2003). Tvorba lehnjaka na Krki je zelo občutljiva. Ob kocu 19. stoletja je na zgornji Krki delovalo 24 mlinov in 14 žag in nekateri obrati so umetno povišali lehnjakove pragove. Sedanje opuščanje jezov pomeni zmanjšanje zračenja vode, zato jih zdaj iz ekoloških razlogov spet obnavljajo. Brzic, ki jih gradi lehnjak je na Krki malo in slapiči so visoki pol metra, redko nad 1 meter. To je dovolj, da pred njim voda zastaja in v zastajajoči vodi ostajajo potopljene lehnjakove tvorbe. Lehnjak zadržuje poglabljanje reke ter vzdržuje brzice in slapiče (Gams, 2003). Pri Krki je bilo mogoče ugotoviti učinek mešanja dveh kemično različnih voda na tvorbo lehnjaka. Ob reki nastajajo pragovi šele okoli sto metrov pod izlivom vode iz izvira z visoko magnezijevo trdoto. Taka izvira sta Virje in Izer pod Malimi Rebrcami, podoben učinek ima tudi izliv Višnjice, le da se lehnjak pojavi šele tam, kjer iz struge Krke izginejo prodniki. Ker prodonosnost preprečuje lehnjakotvornost, prevladuje mnenje, da pri nas reke v hladnih dobah pleistocena niso bile lehnjakotvorne. Lehnjak se običajno tvori le v toplejših vodah (Gams, 2003). »Na Notranjskem in Dolenjskem je največ lehnjaka v potokih iz triasnega dolomita v pasu med Hotederščico in Temenico. Čim dlje proti vzhodu so, tem večjo magnezijevo trdoto imajo. Magnezijeva trdota znaša nad 44 % celotne trdote. Vendar se tu, tako kot povsod drugje, ne odlaga magnezijev, temveč le kalcijev karbonat (Gams, 2003, str. 88) ». Lehnjakotvorni so tudi pritoki Višnjice in Stiškega potoka. Najbolj številna je višnjanska skupina. K njej sodi vršaj pri cerkvi v Dednem dolu kjer so vodo nekdaj šteli za zdravilno. Vzhodneje sta na koncu doline Kosca dva večja vršaja lehnjaka in v njiju opuščena kamnoloma. Zahodni potok pada čez lehnjakovo steno in odlaga lehnjak tudi niže v strugi. V grapi Jeromci nad vasjo Spodnja Draga, vzhodno od Višnje Gore je v podnožju Polževega več lehnjakotvornih izvirov. K stiški skupini sodi lehnjak v Izerku v dolini Stiškega potoka in njegovega pritoka pod vasjo Leskovec. Lehnjak v Stiškem potoku je nakopičen v treh vršajih. Zgornji je kot oba omenjena v Kosci že precej izčrpan. Na srednjem vršaju leži kmetija Matec s poljem. Na sosednjem so izkoriščanje lehnjaka obnovili po zadnji svetovni vojni, ko je vladalo pomanjkanje opeke. Voda ima okoli 16°N celotne, 8,5°N kalcijeve in 7,5°N magnezijeve trdote (Gams, 2003). Padavine, ki padejo na kraška tla, s površja deloma izhlapijo, preostali del pa pronica v notranjost. Del te vode porabi rastlinstvo. Kako hitro voda odteče skozi pokrov prsti, je odvisno od njene zgradbe, vrste in debeline. Preostala voda pride do kamninske osnove, skozi katero prenikne. V podzemeljskih jamah lahko opazujemo kapljanja in curke te vode. Ti curki se stekajo v reke ponikalnice ali pa ponikajo naprej skozi kamnino do kraške podtalnice. Ta voda se kasneje pojavlja v vodoravnih podzemeljskih tokovih in v kraških izvirih. Smeri podzemeljskih tokov so še vedno v veliki meri neznane. Ker pa so zaloge vode kraškega podzemlja pomembne za oskrbo prebivalstva, je zelo pomembno poznavanje njenega podzemeljskega pretakanja. To dejstvo postaja vse pomembnejše tudi zaradi onesnaževanja kraških ponikalnic (Kranjc, Kogovšek, 1994). Obravnavano ozemlje se odteka proti Črnemu morju oziroma reki Savi. Z Grosupeljske kotline in Radenskega polja vode tečejo podzemno v izvire Krke. Hidrografska mreža je zelo neenakomerno razvita, saj se v odvisnosti od litološke osnove menjavata površinska in podzemna rečna mreža. Med večje vodotoke spadajo le Grosupeljščica, Višnjica in Temenica, ki vse izvirajo na severu, v območju južnega dela Posavskega hribovja. Glede na pretežno karbonatno podlago, je rečna mreža v občini Ivančna Gorica slabo razvita. Pasovi triasnega dolomita sredi apneniškega ozemlja imajo ponekod vlogo jezu, preko katerega se vode prelivajo površinsko. Delno vlogo jezu ima tudi triasni dolomit v antiklinali s temenom na levi strani Zgornje Krške doline, ki Krko prisili k površinskemu toku. Triasni dolomiti imajo marsikje tako majhno vodno prepustnost, da votline zapolnijo že srednje močne padavine, visoke vode pa se morajo pretakati površinsko (Gams, 2003). Edini površinski pritok zgornje Krke je potok Višnjica; Izvir Višnjice v Dolenskem podolju leži 640 m visoko in v svojem zgornjem delu teče potok po dinarski tektonski prelomnici. Sprva dobi le kratke pritoke z leve strani, kasneje tudi z desne. Pod Višnjo Goro je zaradi majhnega strmca dolina zamočvirjena, občasno pa potok tudi poplavlja. Vzrok poplavljanju je prehod v neotektonski jarek Muljavske doline, ki teče v smeri sever – jug (Topole, 1996). Višnjica po sotočju s Stiškim potokom pod Ivančno Gorico v ostrem kolenu zavije proti jugu in edina v površinskem toku doseže Krko. »Vodne razmere v Muljavski dolini pred posegom človeka niso znane. Kaže, da je bila dolina ob zelo visokih vodah večkrat poplavljena, kot je zdaj. Od ceste pri Gorenji vasi proti Muljavi so v neznani preteklosti skopali raven, slab meter globok jarek, ki se končuje v vrtačah (rupah) pod novo muljavsko šolo. Višnjica jih je ob povodnji večkrat zalila. Blizu tam stoji na meji poplavnega pasu znamenje. V vrtače so odmetavali smeti, pred leti pa so jih večinoma zasuli. Poplavljeno dno Muljavske doline do nedavna domala ni bilo poseljeno in na njem ni bilo njiv. Ob povodnji potok Višnjica na zgornjem koncu doline pri Mleščevem odlaga prod; razkrili so ga med ilovico ob gradnji kanala. Temu primerno je tam strmec ravnine do Gorenje vasi precejšen, 10,7 m/km, od tod dalje do Kompolj pa le 3,4 m/km, saj je tu potok odlagal predvsem peščeno ilovico (Gams, 2003, str. 395 - 396) ». Pri Muljavi se značaj doline ob Višnjici spremeni; od tod navzdol ne teče več po aluvialni ploski ravnici, ampak teče po tesnem dolu, dokaj globoko vrezanem v obliki ozkega korita. Pred izlivom v Krko pa Višnjica pod Žvajdrgo zavije proti zahodu, to je v obratno smer, kot tam teče Krka. To je posledica mladega tektonskega ugrezanja kotanje na izviru Krke, kjer ni višje, za zgornjo Krško dolino značilne terase in je dno na nadmorski višini 280 m (Melik, 1959; Gams, 2003). »Vse tudi kaže, da je ob večji suši v Muljavski dolini Višnjica prvotno pogosto presihala. Nižje ob sotočju končnega Stiškega potoka in Višnjice (med Kompoljami in Gorenjo vasjo) so se obdobno pojavljali ugrezi, ki so požrli vso vodo. Leta 1949 je nastal ponor že pri Ivančni Gorici in se do leta 1952 tako povečal, da je ostala nadaljnja struga Višnjice brez vode, dokler ni visoka voda ugreza zasula. Nekaj takih grezov je nastalo tudi ob Stiškem potoku. V grez je udrla voda iz struge in nadaljnja struga je ostala brez vode. Čez razdrto strugo so napravili leseno korito, s katerim so usmerili potok zopet v prejšnjo smer. Ugreze so zasipali mlinarji in žagarji z dračjem in ilovico, ki so nižje od Kompolj izrabljali povečan strmec potoka za vodne pogone. Presihanje potoka v spodnjem delu je dalo ime vasi Sušica (ljudsko Šica). V luči teh podatkov se Muljavska dolina v prvotni obliki izkaže kot prehodna kraška oblika med rečno dolino ob višji vodi in ob suši slepo dolino v začetni fazi nastajanja (Hrovat, 1953; Gams, 2003). Pred desetletjem se je pojavil ugrez sredi ceste na križišču za naselje Krka. Udor se je stalno ponavljal, ko pa so cesto globlje prekopali, so spodaj naleteli na tekočo vodo, ki je odnašala cestno podlago (Sever, 2004). Površinske vode vzhodno od povirja Višnjice prav tako odtekajo proti jugu, vendar prej poniknejo. Pritekajo s severnejših in višjih dolomitnih vzpetin in ponikajo v valovitem fluviokraškem površju. Tiste z zahoda se ob visoki vodi združujejo v Dobski uvali med Velikimi Pecami in Zagorico. Šentviška kotlinica se odlikuje po tem, da je ostala brez površinskega odtoka in je v njej povsem prevladala kraška hidrografija. Nekaj potočkov je popolnoma izginilo spričo napredujočega zakrasevanja in so po njih ostali sledovi le še v suhih dolinicah, ki so prav tako kot še ohranjena potoka (Šentviški in Šentpavelski) usmerjene v glavnem vse od SSZ proti JJV. Vodo jim dajejo robovi Metnajske planote. Razrezali so površje na drobno, v južnem delu pa izoblikovali obsežnejšo ravnico pri Dobu. Dandanes samo Šentpavelski potok še doseže Dobsko ravan, ki ponika pri vasi Dob. /…/ Šentviški potok ponika malo pod Sv. Rokom, v času hudega deževja pa se še močno podaljša v smeri proti dobski uvali. Dobska ravan se v spodnjem delu, med Zagorico, Dobravico in Bičem, v največji povodnji zalije z vodo tako, da se stvori kar jezero, toda površinskega dotoka ne dobiva (Melik, 1959). O jezeru bi danes težko govorili, saj je novo avtocestno omrežje s priključki pri Biču grobo poseglo v prostor. »V vzhodnejšem Dolenjskem podolju zbira dolge severne pritoke Temenica. Ti pritekajo s Posavskega hribovja skraja, pri Obli gorici, po dolomitih, nato pa po permskih peščenjakih. Tečejo po globokih dolinah, ki postanejo plitvejše, ko dosežejo razmeroma precej razsežno gričevnato pokrajino na razvodju med Temenico in zgornjo Mirno. Zahodno od Velikega Gabra Temenica teče v 40 m globoki dolini (Gams, 2003, str. 399) ». Pri Temenici dobi večji pritok Bukovica. Temenica je znana kraška reka, ki na svoji poti v Krko kar dvakrat ponikne. Izbrano ozemlje skoraj v celoti (del ozemlja pri Šmarju se odteka na Barje) pripada porečju Krke, ki je hkrati tudi glavna vodna žila na izbranem območju. V zgornjem delu porečja dobiva pritoke v glavnem po podzemni poti. »Reka Krka izvira v široki zatrepni dolini, na stiku jurskega apnenca in triasnega dolomita na kraškem ravniku severno od vasi Krka. Njene vode prihajajo na dan v izviru Pod jamo pod Krško jamo severno od vasi Gradiček. V povirnem delu okrepijo reko manjši kraški pritoki Poltarica, Lipovka, Podbukovški in Gabrovški studenec ter edini nekraški pritok v zgornjem porečju Krke, potok Višnjica. K izvirom Krke, Poltarice in Lipovke se podzemno pretakajo vode širokega kraškega zaledja Grosupeljske kotline ter ponikalnica Rašica iz okolice Velikih Lašč, v zgornjem toku pa reka podtalno zbere tudi vode Suhe krajine, Kočevskega Roga ter Ribniško-Kočevskega polja. Krka je ena naših najzanimivejših kraških rek; s 94 km površinskega toka pa tudi najdaljša povsem slovenska reka. Ima dežno-snežni režim z najvišjo vodo v jeseni in najnižjo poleti. Njen izvir je na nadmorski višini 268 m, njen izliv v Savo pri Brežicah pa na nadmorski višini 139 m. S povprečnim strmcem 1,2 ‰ je ena naših najbolj umirjenih rek. Porečje obsega več kot desetino slovenskega ozemlja (Izvir Krke, 2000) ». Agencija RS za okolje in prostor (1998) navaja velikost porečja 2315,1 km2, gostota vodnega omrežja Krke znaša 0,73 km/km2, specifični odtok na območju Krke pa znaša 26 – 401 l/s/km2. Reka Krka je predvsem znana po lehnjakovih slapovih; lehnjak je imel namreč tu velike možnosti za odlaganje predvsem zaradi številnih mlinov in žag na zgornji Krki (zračenje vode!). Voda iz Grosupeljsko-Radenskega polja pa odteka v požiralnike pri Boštanju, Zagradcu in v ponore Pekel, Viršnica in Zatočna jama. Ob zastajanju odtoka z Radenskega polja se v podzemlju naraščujoča voda preliva še na Luško polje. Vse podzemeljske vodne poti v tem območju so v jurskem apnencu (Novak, 1970). Po Gamsu (2003) v porečju zgornje Krke prevladuje globoki kras, vzroke za široko zaledje v njenem zgornjem delu pa vidi v poglobljenosti reke. K povirju Krke sodi celotno ozemlje med Posavskim hribovjem, Barjem in Blokami: z južne strani posavskega hribovja zbira vode Višnjica, z obrobja Barja se zbirajo vode v grosupeljski kotlini (Grosupeljščica, Zelenka, Dobravka, Šica), izpod Blok pa jih zbira Rašica. Večina teh voda podzemeljsko odteka bolj ali manj neposredno v izvire Krke. Vse do Soteske teče Krka v kanjonski dolini skozi Suho krajino. Natančneje gledano, so tudi med povirnimi deli Krke razlike: Višnjica se je kljub kraškemu terenu obdržala na površju in se izliva v Krko kmalu za njenimi izviri. Rašica ponika pred Ponikvami pri vasi Rašica, teče pod zemljo v izvire Šice, ta spet ponika v Zatočno jamo (ob visokih vodah se pojavi na površju v Lučkem dolu kot Radenščica, ki spet ponika) in teče proti izvirom Krke. Poltarica pa sprejema večino vode s padavinskega območja Rašice (Novak, 1981; Kranjc, 1990). V zgornji tok Krke tako podzemeljsko pritekajo vode s hribovja Sv. Gregorja (Ortnek), z Dobrepolja in z Ribniškega polja. Vsega skupaj meri porečje Krke skoraj toliko kot porečje Ljubljanice, zato tudi ne preseneča njena vodnatost – srednji pretok ob izlivu v Savo je 61,3 m3/s. Pomembnejše hidrografsko vprašanje, ki še ni v celoti rešeno, je ugotavljanje razvodnice (pretežno gre za ugotavljanje razvodnice na krasu, zaradi česar je določanje posebej težavno) med porečjem Krke na eni strani ter porečjem Ljubljanice in Kolpe na drugi. Ozemlje, od koder naj bi se stekale vode proti izvirom Krke ima nekatere svoje značilnosti. Kraška polja se razlikujejo od onih v Notranjskem podolju. Dobropolje in Lučka uvala sta brez površinskih voda, Radensko polje je odprto proti Ljubljanski kotlini (Novak, 1970, 1981, 1985; Kranjc, 1990). Hidrološko zaledje Krke in izvira Globočec nam prikazuje tudi slika 15. Ob Krki je poleg Lipovke in Podbukovskega studenca (ki imata ločeno zaledje; verjetno nekje med Kompoljami in Ponikvami) največji pritok Globočec. Njegove podzemne povezave segajo na območje Ribniške doline (ponor Tentera) in Dobrepolja (Kompoljska jama). Njegov srednji pretok zahteva okoli 35 km2 padavinskega območja, ki ga po geoloških podatkih lahko omejimo le na območje Dobrega polja (Novak, 1970). Rezultati sledenja Tržiščice (ki ponika v Tentero) leta 2000 pa niso pokazali povezave z izvirom Globočec, čeprav je bil vzorčevan najbolj podrobno. Voda se je stekala v Tominčev studenec in Debeljakov ter Javornikov izvir pri Dvoru – podzemno odtekanje vode iz Tentere je zelo odvisno od hidroloških razmer. Na osnovi raziskav naj bi obstajala zveza med Tržiščico in Globočcem le ob visokem vodostaju (Kogovšek, 2000). V severnem delu Grosupeljske kotline prevladuje površinska rečna mreža, ki pa ima mnoge dotoke v obliki kraških izvirov. Najobsežnejše porečje z normalno rečno mrežo ima Grosupeljščica – Dobravka. Od Grosupljega teče po široki akumulacijski dolini, ki južno od mesta preide v široko Grosupeljsko polje. Po njem teče od Kolenčevega mlina do sotočja s Podlomščico pod imenom Dobravka. Je v glavnem nekraški dotok na polje, kjer dobiva samo manjši pritok Breg (Gatinski potok). Na jugovzhodnem obrobju Grosupeljskega polja sta razviti normalna in kraška rečna mreža, ki se medsebojno prepletata. Pozornost vzbuja izoliran otok z normalno tekočo vodo v neprepustnem svetu. Leži na jugu Grosupeljskega polja med Velikimi Lipljeni, Rožnikom, Malimi Lipljeni, Starim Apnom in Sloko goro, kjer vodo odvajata predvsem dva potoka; Močila in Podkamen. Najmočnejši kraški potok, ki z juga priteka na Grosupeljsko polje je Podlomščica - Bičje; je brez površinskih pritokov, ima le kraški dotok in močno razvejano vodno mrežo (Meze, 1981). Lučki dol ima kraški odtok in kraški pritok. Voda v Lučki dol priteka predvsem sezonsko v zimskem času in teče naprej po strugi, ob višjih vodah lahko nastane na jugovzhodnem delu majhno jezero, ki v nekaj dneh odteče v požiralnike v gozdu. Radenščica – občasni tok v Lučkem dolu, pod vasjo Luče ob visoki vodi izvira iz Lučke jame in je nadaljevanje Radenske Šice. Radenščica je vrezala v naplavine dve terasi, v jugovzhodnem delu pa je poglobila strugo tudi v karbonatno podlago v kateri so požiralniki (Habič, 1988; Frelih, 2003). V primerjavi z visokim dinarskim krasom je na srednjem Dolenjskem razmeroma precej površinskih voda. Deloma so to vodni tokovi, ki so se zaradi nizke lege (Krka) ali kamninskih razmer obdržali na površju in niso pravi kraški vodni tokovi v ožjem smislu (Kranjc, 1990). Rupe so poseben kraški pojav, glede na sledečo razlago povezan s kraško hidrologijo, kraška terminologija pa ta pojem razlaga kot: »ljudski izraz za različne kraške pojave (požiralnike, brezna, odprtine vobče). V starejši literaturi tudi termin za požiralnik (Gams, 1973, str. 24) ». Premer odprtin rup na fotografiji 15 znaša približno 50 cm. Grošelj (1934) Rupe pri Stični navaja kot eno izmed prvih najdišč človeške ribice. Rupa je vodno ime. Z njim označujemo vodni vir z naslednjimi značilnostmi: voda prihaja na površje skozi večjo odprtino (rupo) v zemlji; izvir ni stanoviten, zavodeni predvsem ob večjem deževju; v okolici so še drugi manjši izviri, ki se pokažejo le ob večji povodnji; pretežni del vode odteče dalje po površini, nekaj pa jo ob presihanju rupa vsrka Nazaj; v okolici rupe je vselej nekaj ravninskega sveta s kraškimi potezami. Vse te značilnosti v polni meri veljajo tudi za vodni pojav v stiških Rupah. Ime ima širok pomen; z njim označujemo vodni vir, predel v okolici vira in zaselek v okrilju naselja Stična. Starejši prebivalci Rup vedo povedati, da so bile njihove rupe nekdaj bolj vodnate in bolj zanesljiv vodni vir kot danes. Tam so ljudje napajali živino in prali perilo, zlasti pozimi, ko je bila v rupah voda toplejša kot v bližnjem Stiškem potoku. Nekdaj so okoličani po obnašanju vode v rupah napovedovali tudi vreme. Ob veliki povodnji je voda kar na celem prebijala travnato rušo in pod pritiskom brizgala v zrak; pri tem so »gejzirji« večkrat presegli polmetrsko višino. Ob takih priložnostih je voda naplavila veliko človeških ribic. Danes so ti pojavi vedno redkejši in slabotnejši (Sever, 2005). Na izbranem območju so znane občasne (nekajdnevne) poplave na Žalnskem polju, v Lučkem dolu, v šentviški kotlinici (dobski uvali), v povirju Krke, v muljavski dolini, ob nekaterih manjših vodotokih (ob Višnjici, Virskem potoku, …), v grosupeljski kotlini, po poplavah pa je najbolj znano Radensko polje. Melioracij pa se v 19. stoletju niso lotili samo na Notranjskem (kjer je bil za to nalogo zadolžen Putick), ampak tudi na Dolenjskem. Dunajsko ministrstvo je podprlo melioracije na kraških poljih, za Dolenjsko pa je to zadolžitev dobil Hrasky. Njegova zasluga so velika melioracijska dela v zaledju izvirov Krke: v okolici Doba, na Radenskem in Žalnskem polju, v Lučkem dolu ter melioracija same Krške jame, za katero je izdelal tudi prvi načrt (Kranjc, 1990). Poplave so na območju občine Ivančna Gorica v Dobski uvali pred zgraditvijo avtoceste enkrat na več let prekinjale promet na stari magistralni cesti. Pri vasi Bič se zadržuje voda v plitvi močvirnati kotanji večji del leta, po deževju pa odteka proti vasi Dobravica in majhni slepi dolinici Pekel po južnem robu uvale. Južno od Podboršta je apneniško pobočje umaknjeno globoko proti jugu in tam ob povodnji vode še zdaj ponikajo v obrobne požiralnike. V okolici Doba je ravno dno iz dolomita dokaj razsežno, visoka voda pa navkljub številnim ponorom poplavlja (Gams, 2003). Nizke in srednje vode potokov s severa se skoraj neopazno zgubijo v tla še preden dosežejo prvi ponor – Grablovčevo jamo, ob izdatnejših padavinah pa se vode razlijejo in poplavijo. Poleti 1998 so z namenom zmanjšanja poplav regulirali strugo Šentpavelskega potoka od izvira do ponorov (poglobili, delno razširili in utrdili), pri čemer pa niso upoštevali ponornih zmožnosti območja, kar se je pokazalo že ob prvem večjem deževju oktobra 1998, ko je voda zalila velike površine v okolici Doba in nastalo je pravo jezero. Vode so dosegle najvišjo koto 306, 2 m (kar je 5 metrov nad najnižjim dnom) in vztrajale šest dni. Poplave so se ponovile tudi v prvih dneh novembra istega leta. Nad zadnjim ponorom, ki ga pred regulacijo tudi visoke vode niso dosegle, se je gladina dvignila skoraj 8 metrov nad obod. Poplave v Dobski uvali sodijo med trajne in svojevrstne preoblikovalce površja in dajejo pokrajini poseben pečat. V zadnjih devetih letih (1989 – 1998) so poplave trajale do štiri dni, vode pa so se porazdelile v ulegnine vse do Doba. Najpogostejše poplave so v jesenskih mesecih, ko pade tudi največ padavin na tem območju. Zaradi velike reliefne energije obrobja, vode razmeroma hitro dosežejo uravnano dno uvale, kjer so dani pogoji za nastanek poplav: majhen strmec, plitva korita, omejena ponorna zmožnost in podzemeljski odtok iz uvale, kamor se steka voda s širšega fluvialnega zaledja (Šentviške kotline, južnih obronkov Posavskih gub). Velik vpliv na obseg in trajanje poplav ima pliokvartarna ilovica, ki se tod pojavlja v velikih sklenjenih krpah in v času poplav preprečuje odtekanje vode. Bistven vzrok za poplave pa je relief, saj je obširno, dokaj ravno dno uvale gosto prepredeno s širokimi dolinami in ulegninami. Nekaj je k poplavam v uvali prispeval tudi človek z zasutjem nekaterih požiralnikov, obdelavo zemlje na poplavnih območjih (Gros, 1999). Prve regulacije na Dobski uvali so znane iz obdobja med obema vojnama. Takrat so z namenom zmanjšanja poplav očistili, razširili in obzidali ter z železnim rešetkami zavarovali štiri ponore. Prvi, nekaj metrov oddaljen od cerkve Sv. Petra, se imenuje Mežnarjeva jama. Ta je odvajal večino poplavnih voda, ki so pritekale po široki ulegnini s severa. Če vse vode ni zmogel, se je ta prelila skozi cestni prepust v umetno poglobljeno in razširjeno dolino, ki vodi do preostalih treh jam – Grablovčeve, Gačjekove in Krulčeve. Omenjene regulacije so le delno pripomogle k zmanjšanju poplav, niso pa odpravile visokih voda, ki so še vedno zastajale in poplavljale (Gros, 1999). »Tudi tekoče vode na Grosupeljskem in Radenskem polju imajo v naravi dane pogoje za poplavljanje: zelo majhen strmec, plitva korita, predvsem majhen podzemski odtok z Radenskega polja, kamor se steka vse vodovje z Grosupeljskega polja. Tako imamo opraviti z dvema različnima tipoma poplav. Na Grosupeljskem polju so poplave, kakršne nastanejo v normalnem reliefu, a z delno modifikacijo zakasnitve ob kraških pritokih na jugu in zahodu, na Radenskem polju pa so poplave kraškega značaja (Meze, 1981, str. 69) ». Večji del Grosupeljskega polja ima še danes poplavni značaj, poplave pa so skoraj v celoti odpravile regulacije. Ravnica ima zelo majhen strmec, majhen strmec ter plitvo korito so imeli tudi potoki, ki so poplavili že ob majhnem dvigu vodne gladine. Sistem globokih glavnih odtočnih in pomožnih kanalov je pospešil odtok visokih vod in tako odpravil poplave. Sestava aluvialne ravnice in majhen strmec pa onemogoča melioracijo, zato so kljub izvršenim regulacijam področja nekdanjih poplav še vedno mokrotna, ponekod tudi močvirna. Izven reguliranih območij so ponekod na Grosupeljskem polju še vedno poplave; predvsem na obrobju polja ob ekstremno visoki vodi (Meze, 1981). Oktobra 2004 so bili na Grosupeljskem polju tako pod vodo nekateri odseki cest in podvozi avtoceste na severnem delu Grosuplja, voda pa je segala tudi do nekaterih hiš pri Velikem Mlačevem. Za zaščito območij novogradenj bi bilo potrebno čim prej zgraditi zadrževalnik na Velikem potoku v Veliki Stari vasi, vodotesni glavni kanal in urediti odtok z območij poplavljenih podvozov (Grosupeljski odmevi, oktober 2004). Na prve poskuse osuševanja kažejo prerezani meandri Podlomščice na Malomlačevskem polju ter Dobravke in Šice na Radenskem polju. Z rezanjem meandrov naj bi pospešili odtok in s tem zmanjšali možnost poplav (Meze, 1981). Začetki regulacij na Grosupeljskem polju sežejo v leto 1965, ko si je realizacija osuševanja Grosupeljskega polja izbrala projekt Vodne skupnosti Ljubljanica – Sava. Sistem osuševanja predstavlja mreža odprtih jarkov, ki so priključeni na osnovno strugo. Največja pomanjkljivost projekta je bila v tem, da je jakost poplav na Radenskem polju večja, kot pred regulacijami (vode hitreje dosežejo Radensko polje). Regulacije so na Grosupeljskem polju v glavnem dosegla predvidevanja. Ni pa bilo tako z melioracijami. Osuševanje je zaradi ugodnih tal uspelo le ob Starem bregu, Grosupeljščici in Dobravki, povsod drugod pa so aluvialne ravnice zaradi glinasto-ilovnatih tal še vedno mokrotne, na njih pa uspeva le kisla trava (Meze, 1981). Radensko polje sodi med »periodično poplavljena kraška polja«. Zaradi reguliranih tal na Grosupeljskem polju so poplave intenzivnejše, nastopijo hitreje, zelo pogosto pa se na vzhodnem delu polja podaljšajo na jug k Šici, kar se je pred regulacijo redkeje dogajalo. Na jugu poplavlja Šica, na severnem delu polja pa poplavlja Dobravka. Srednje velike poplave so dokaj pogoste, nastopajo večkrat letno, najpogosteje v hladni polovici leta (Meze, 1981). Na severu vstopi na Radensko polje Dobravka, ki južno od Boštanja ponika v 10 m globokem požiralniku Veliko retje, ki požira le nizko in srednje visoko vodo, visoka voda pa si išče pot po podaljšani vijugavi strugi do požiralnika Beznica (tudi Požiralnik v Ključu) jugovzhodno od Zagradca, ko pa omaga še ta, si podaljša svoj tok po vzhodnem obrobju Radenskega polja do potoka Šica. Za razbremenitev Velikega retja so pred njim še tri pomožne rupe: Kote, Mihovka in Panšce (Meze, 1981). Pred koncem 19. stoletja so bili požiralniki Dobravke in Šice neurejeni. Ker so bili deloma zasuti in zamašeni, je poplavna voda na Radenskem polju stala tudi po več mesecev. Melioracije na južnem delu Radenskega polja so bile najobsežnejše na Slovenskem in segajo v drugo polovico 19. stoletja. Leta 1887 je dal Kranjski deželni zbor preiskati radensko dolino in finančno podprl začetek urejanja požiralnikov. Leta 1888 so raziskovali in meliorirali ponorne jame Šice. Pod vodstvom Puticka so sprva umetno razširili vhode ponorne Lazarjeve in Zatočne jame, obzidali in razširili so stene pred vhodoma, namestili lesene grablje, regulirali dotočne struge na polju ter jim porezali okljuke. Dela je nadaljevala banska uprava med svetovnima vojnama. 1932 je melioracijska dela nadaljeval Hočevar, tokrat v notranjosti jam. V udornici nad ponornima jamama so poglobili in izravnali dno, zgradili na levi strani struge dolg kamnit nasip in stezo do končnega sifona. Upanja, da bi prodrli skozi jamo do izvira Krke in pospešili odtok s polja niso mogli uresničiti. Pred leti so odkrili nov rov, tako da je zdaj skupna dolžina jame 2319 m oziroma 2389 m po jamskem katastru (2005). V šestdesetih letih so regulirali potoke tudi na Grosupeljskem polju in obenem požiralnike na Radenskem. Tako zdaj vode pritečejo hitreje, a tudi hitreje odtečejo. Zdaj srednje in visoke vode Šice dosežejo jamo Viršnico skozi razširjen in globlje v pobočje umaknjen z železnimi palicami zamrežen vhod Zatočne jame in skozi 80 m dolg predor. Ni pa regulirana jama Pekel na robu polja 300 m od Viršnice (Gospodarič, 1973; Gams, 2003). Ker so podzemeljski pretoki ostali nespremenjeni, so le ti še naprej glavni povzročitelji poplav; presežek pritočne vode nad odtočno (36 m3/s) se zato razliva po polju. Zaraščenost bregov (Šica) pa še dodatno ovira pretok (Lampič, 1998). Ko nastopijo na Radenskem polju velike poplave in le to ne more odvajati vode, se napolni korito Radenščice v Lučkem dolu. Skozi Luško jamo pride na dan voda Šice, ki teče proti jugovzhodnemu koncu uvale po ozki aluvialni ravnici, v naravni, dokaj vijugasti strugi. Potok ponika sredi gozda na jugovzhodnem koncu uvale, kjer so med svetovnima vojnama uredili Požiralnik 1 in 2, sicer pa požirajo vodo številne rupe v samem koritu potoka. Ekstremno visoke vode pa poplavijo tudi dno uvale (Meze, 1981). Melioracije in regulacije na Grosupeljskem polju so bile povezane. Najstarejši posegi sežejo v 19. stoletje ko so začeli z urejanjem ponornih jam Šice ter regulirali samo strugo potoka Šica, ter strugo Dobravke. Razširjene in očiščene ponorne jame so vsekakor vplivale na odtok s polja. Ko so z regulacijami na Grosupeljskem polju želeli zmanjšati poplave, so jih na Radenskem polju s tem povečali, saj ga je voda hitreje dosegla – tako je bilo tudi po regulacijah, izvršenih v drugi polovici prejšnjega stoletja. Določeni cilji so bili z melioracijami in regulacijami na Grosupeljsko-Radenskem polju sicer doseženi, niso pa s tem mogli v celoti vplivati na odtočne razmere. Jarke in regulirane struge potokov bi morali redno čistiti, če bi hoteli vzdrževati stanje, vendar pa bi s tem posegli v naravne razmere na polju. Regulacije in melioracije grobo posegajo v življenjski prostor mnogih živih bitij na polju in s tem vplivajo na zmanjšanje biotske pestrosti. Nekaj kritik o neočiščenih jarkih na Grosupeljskem polju smo zasledili tudi v občinskem časopisu Grosupeljski odmevi (2004). Preskrba z vodo na obravnavanem ozemlju sloni danes na javnih in lokalnih (skoraj vsa naselja v občini Ivančna Gorica imajo vodovod, izjema so le nekatere vasi). Na sušo je zaradi velike prepustnosti tal v občini Ivančna Gorica najbolj občutljivo ozemlje Suhe krajine. Od tod verjetno izvira tudi njeno ime, vendar gre pri tem predvsem za litološko pogojeno sušnost. Suha krajina ima zelo skromne vodne vire. Omejeni so na zelo redke in večinoma zelo šibke izvire. Do izvirov so v preteklosti vzdrževali dostope in jih ogradili z lesenimi bruni ali zloženim kamenjem. Mlake ali luže so kot umetne tvorbe služile napajanju živine, glavni vir pitne vode za prebivalstvo pa so bile kapnice ali »šterne«. Pomanjkanje pitne vode za živino so v poletnih mesecih domačini Suhe krajine nadomeščali tudi z nabiranjem vode v malih plitvih lokvah, obdanih z ilovico, znanih pod imenom kal ; krajevnih imen po kalu imamo obilo v Suhi krajini (Kal, Lučarjev Kal, Rdeči Kal). Marsikje se še danes vidijo sredi vasi plitve kotanje, z vodo ali brez nje; vidi se, da so nekatere vasi nameščene smotrno okrog kala. Ob suši so se v Zahodni Suhi krajini oskrbovali z vodo iz kapnic, ter iz bližnjih izvirov, vodo pa so vozili tudi od drugod, največ iz Krke. Težave so se omilile ali izginile, ko se je po zadnji vojni po Suhi krajini začelo (leta 1938) širiti vodovodno omrežje. Za vodovodno omrežje so izkoristili močni kraški izvir Globočec pri Zagradcu (Melik, 1959; Zupančič, 1988). Izvir je v nadmorski višini 248 m, na izviru pa je zajetje in črpališče za suhokrajinski vodovod. Vodno stanje Globočca se hitro spremeni po padavinah v nekaj dneh, lahko pa tudi že v nekaj urah. H Globočcu verjetno odteka južni del Dobrepoljske kotline, Struge in okoliško ozemlje, temu pa je treba dodati še del Male gore in porečje Tržiščice, ki ga grade neprepustne kamnine. K izviru priteka voda seveda iz različnih smeri, tudi izpod Globokega in Kuželjevca, največ pa od Ambrusa in od juga (Novak, 1985). Izvir Globočec je eden večjih kraških izvirov v zgornjem toku reke Krke in predstavlja pomemben vir pitne vode za velik del Suhe krajine. Ljudje so v preteklosti iskali vodo tudi v jamah, tudi suhih, na kar kaže primer Dolnje Vodene jame pri Višnjah. V zadnjem delu rova, ki je lepo zasigan, po dnu pa so ponvice – dokaz, da voda kar precej kapa skozi strop. Tudi ime kaže na to, da so ljudje jamo uporabljali za oskrbo z vodo. A niso uporabljali luže v zadnjem rovu. V špranjah pod stalaktiti so ostanki (dna) keramičnih loncev, prevlečeni z okoli centimeter debelo sigo in tudi s sigo »prilepljeni« na podlago. Da so ljudje pogosto obiskovali to jamo, kaže tudi razbita siga, celo podrti manjši kapniški stebri ter siga, marsikje prevlečena s črnino, verjetno od bakel ali goreče slame, s katero so si svetili, ko so prihajali v jamo po vodo (Kranjc, 1990, str. 71). Iz gosto poseljenih območij Grosupeljske kotline, Dobrepolja, Ribniškega polja in občine Ivančne Gorice zbirajo odpadno vodo gospodinjstev, industrije in kmetijskih obratov ponikalnice, ki jo odvajajo podzemeljsko v izvire Krke. Že na samem izviru je zato Krka uvrščena v 2. kakovostni razred. Kljub onesnaženosti odlikuje rečni ekosistem raznolikost vodnega rastlinskega in živalskega sveta. Ker v kraških izvirih izstopajo endemične podzemne vrste živali in v reki živi kar 38 ribjih vrst (Izvir Krka, 2000), je pomembno varovanje kraških vodnih virov, če želimo ohraniti biotsko pestrost tega območja! Izgradnja oziroma dograditev kanalizacijskega omrežja in čistilnih naprav je zato na tem območju nujna, kar je poudaril že Novak (1970). V naseljih, kjer ni urejene kanalizacije, odpadne vode odtekajo v greznice in nato neposredno v kraško podzemlje. Tudi z avtocestnih površin se ob deževju spirajo nevarne snovi. Po Kranjc in Kogovšek (1994) odtekajoča voda s cestišča vsebuje v času zimskega soljenja veliko kloridov ter povišane koncentracije svinca in kadmija. V občini Ivančna Gorica je do sedaj nameščena le čistilna naprava ob Višnjici pri Mleščevem, dograjena je tudi čistilna naprava pri požiralnikih v Šentvidu. Šentviški potok je namreč zelo onesnažen, deloma tudi zaradi industrijskih odplak bližnje tovarne baterij; opozorimo naj, da je ta potok ponikalnica, zato je še toliko bolj zaskrbljujoče nenadzorovano onesnaževanje občutljivega kraškega podzemlja. Konflikta med kmetijstvom in varstvom voda na južnem kraškem območju zaradi skromnega in ekstenzivnega kmetijstva ni pričakovati (Analiza stanja, 2006). Viri onesnaževanja so drugi (npr. izlitja nevarnih snovi) in vezani na celotno hidrografsko zaledje. »V celoti vzeto vode na slovenskem krasu doslej še niso bile močno prizadete, in to predvsem zato ne, ker je gospodarski napredek tu zaostajal in je obilo padavin, ki razredčijo koncentracijo polutantov (Gams, 2003, str. 240) ». Temu oporekajo naslednji stavki. Že leta 1998 je bil izvir Globočec ogrožen, ko je oktobra v skladiščih goriva nekdanje JLA v Ortneku pri Ribnici prišlo do izlitja okrog 1000 litrov plinskega olja v potok Tržiščica, ki ponika v ponoru Tentera v kras in se kasneje izliva v Krko, povezan pa je tudi z vodnim zajetjem Globočec. Zaradi neodgovornega ravnanja in zapoznelega reševanja je bilo ogroženo zajetje pitne vode Globočec pri Zagradcu, od koder se oskrbuje z vodo cela Suha krajina. Po osmih dneh so v zajetju prvič določili pojav plinskega olja. Večkrat je bil prisoten tudi vonj po olju. Naslednje leto maja so spet zabeležili prekoračitev plinskega olja; hiter porast omenjene koncentracije je bil posledica močnejših padavin v zaledju Tržiščice. Srednji pretok Globočca znaša med 1 in 1,5 m3/s (Novak, 1985; Kogovšek, 2002). Vode na krasu so torej odvisne od širšega zaledja, saj priteka na kras tudi voda z drugih območij! V medijih je bila nazadnje zelo odmevna novica o odlaganju sodov z žvepleno kislino nad zajetjem Globočec poleti 2004 – voda je po številnih analizah na srečo ostala pitna. 25. julija 2004 so nad vodnim zajetjem Globočec odkrili sode z nevarno snovjo (žveplena kislina in lužilo), v zemljo pa se je izlilo 1000 litrov nevarne snovi. Dejanje bi se lahko končalo z ekološko katastrofo – ogroženo je bilo namreč zdravje 5000 prebivalcev Suhe krajine, ki se oskrbujejo z vodo iz tega zajetja. Javno komunalno podjetje Grosuplje je moralo v okviru sanacije na površini 120 m2 celo izkopati zemljo do globine 30 do 40 cm (Ogorevc, 2004). Odmevnost te novice nam dokazuje stopnjo možne ekološke katastrofe. Na srečo zaradi ustrezne sanacije do le-te ni prišlo. Situacija naj bo v opomin in razmislek, kaj bi se lahko zgodilo v nasprotnem primeru – veliko prebivalcev Suhe krajine bi namreč ostalo brez pitne vode! 18.5.2000 so župani šestnajstih dolenjskih občin, po katerih teče najdaljša slovenska reka Krka, podpisali pismo o nameri, da bi ne le ohranili, ampak predvsem izboljšali čistost te reke od izvira do njenega izliva. Krka je namreč vse bolj onesnažena. Že v Krški jami je drugokategornik, vse pogosteje teče z belo peno na vodni površini, bolj osveščeni domačini in naravovarstveniki že nekaj časa opozarjajo, da se po njej pretaka vse več fekalnih bakterij, težkih kovin in druge nesnage. Okrepili naj bi inšpekcijski nadzor, osveščali obkrške prebivalce, da več storijo za čisto reko. Posebej naj bi si prizadevali za pridobitev državnih in mednarodnih sredstev za izdelavo projektov za čistejšo reko. Pismo o nameri pomeni le precejšnjo moralno zadolžitev (Mavrič, 2000). Izmed predlaganih projektov Drava, Ljubljanica in Krka je Ministrstvo za okolje in prostor izbralo prav slednjega (ustni vir TD Krka). Leta 2000 oblikovano pismo o nameri je dve leti pozneje podpisalo 18 občin in tako se je začelo oblikovanje smernic za izpeljavo projekta, ki se izvaja za porečje Krke v okviru usklajevanja in približevanja Evropski direktivi o vodah. Leta 2002 je bil »Načrt upravljanja z vodami v porečju Krke« posredovan v Bruselj kot pilotni projekt v povezavi s sofinanciranjem sredstev iz evropskega kohezijskega sklada, njegovo izvajanje pa je že v teku (Šteh, 2005). Za varovanje kraških vodnih virov bi bilo treba najprej upoštevati njihovo zaledje. Dejstvo je, da se vode na krasu podzemeljsko pretakajo tudi iz drugih – nekraških območij. Primer za to je lahko Grosupeljsko polje z veliko gostoto poselitve. Voda preko polja nadaljuje pot proti izvirom Krke, zato ne preseneča dejstvo, da je voda pri samem izviru že v 2. kakovostnem razredu. Kraška talna voda je za onesnaževanje namreč bolj občutljiva od površinske – podzemna voda ima namreč slabe samočistilne sposobnosti, voda pa je v vodonosniku vsa povezana med seboj, zato je ob izlitju nevarnih snovi pogosto onesnažen celoten vodonosnik. Varovanje kraških vodnih virov je toliko pomembnejše, saj se v Sloveniji polovica prebivalstva oskrbuje s pitno vodo s krasa, predvideno pa je še povečanje. Pri virih na krasu poleg vode mislimo predvsem na izkoriščanje kraške kamnine in lehnjaka v gradbene namene ter nekdanjo železarsko dejavnost na krasu. Danes so vsi ti viri že močno izčrpani, njihovo izkoriščanje je opuščeno, saj so jih v današnjem obdobju pa so zamenjali novejši materiali. V gradbene namene se izkoriščata le apnenec in dolomit (peskokopi). Pridobivanje in taljenje železove rude je bilo v preteklosti zlasti pomembno v Suhi krajini. Ruda je bila lahko dostopna v kraški rdeči prsti v obliki bobovca ali hematita: V obdobju mlajše železne dobe (Halštat, 750 – 300 pred našim štetjem) je bila Slovenija gosto poseljena - tudi nizki dolenjski kras. V dobi, ko železove rude niso pridobivali iz rudniških rovov, je bila ta (limonit) v obliki železovih konkrecij dosegljiva le v debeli rdečkasti ilovici. Poleg železarske industrije je bila pomembna tudi lokacija nahajališč rude na krasu. Železarji so iskali železovo rudo na kraških planotah in jo topili v bližini nahajališč z uporabo oglja iz bližnjih bukovih gozdov. Kasneje je veliko železarn je izkoriščalo vodno energijo kraških izvirov in redkih kraških rek. Takšna je bila tudi železarna ob Krki – Zagradec. Staro krajevno ime Fužina pri Zagradcu dokazuje nekdanjo železarsko dejavnost (Kranjc, 2002; Gams, 2003). Arheologi so ugotovili na več krajih sledove starega rudarstva in fužinarstva, bodisi že za prazgodovinsko kot za rimsko dobo. Železarstvo in fužinarstvo je v Suhi krajini še nedavno imelo pomembno vlogo. Ob Krki so še v 19. stoletju postavili velike fužine na dveh krajih (Zagradec, Dvor). V Zagradcu so bile fužine in kovačnice že skozi stoletja, a sredi 19. stoletja so jih še povečali ter zgradili novo železno livarno. Šele proti koncu stoletja se je vse nehalo; manjša hidrocentrala je nastala končno na istem mestu (Melik, 1959). Poselitev je na krasu tega dela Dolenjske (kot tudi drugod na kraškem površju) osredotočena predvsem na depresije in večje uravnave – dole, uvale in kraška polja, kjer je več prsti, ki je pomenila osnovo za obdelovanje in poselitev; naselja so umaknjena večinoma na obrobje ali na stik ravnine in vzpetega sveta. Kjer je na krasu možnost poplav, so naselja umaknjena nad nivo največjih poplav (primer Dob, Račna). Območja kraškega površja z več prepereline (kraške depresijske oblike) so izkrčena in obdelana ter tako spremenjena v polja, bolj strme in kamnite dele površja pa pokrivajo travniki in gozd. Kjer prevladuje normalni fluvialni relief oziroma površinsko pretakanje vode, najdemo naselja na dnu rečnih dolin oziroma na nasutinah rek in potokov ter na rečnih terasah (ob Krki), za poselitev pa je bil privlačen tudi nekoliko višji vzpeti svet (inverzna poselitev – primer Mekinje nad Stično). V vzpetem svetu najdemo naselja na večjih uravnavah, kraških planotah in položnejših pobočjih. Poselitev je večinoma strnjena, prevladujejo gručasta naselja. Kras z vsemi svojimi značilnostmi močno pogojuje oziroma omejuje možnosti za poselitev in rabo tal – predvsem v Suhi krajini, kjer ležijo naselja na robu dolov. Tudi debeli nanosi rdeče in rjave ilovice, predvsem v (Zahodnem) Dolenjskem podolju, nudijo nekoliko boljše možnosti za obdelovanje zemlje in predvsem poselitev. Tu so se razvila tudi največja naselja: Šmarje, Grosuplje, Ivančna Gorica, Šentvid pri Stični, Veliki Gaber. V Suhi krajini sta poselitev in raba tal še bolj pogojeni s kraško razčlenjenostjo površja. Poseljene so predvsem večje kraške depresije, kjer je bilo za poselitev tudi več plodne zemlje. Izjemno gosto poseljena je Grosupeljska kotlina v občini Grosuplje; gostota prebivalstva je nad slovenskim povprečjem in znaša 126 prebivalcev/km2 (občina Grosuplje). »Suha krajina je poseljena dokaj enakomerno. Res je, da so v Krški dolini vasi bolj zgoščene, toda širših neobljudenih območij nimamo. Sicer pa so vasi razporejene dokaj enakomerno, največ v gručasti obliki, tudi takšne pravilnega tlorisa obcestnega ali središčnega tipa. Vmes so tudi redki zaselki, nekateri bolj razloženega značaja, zlasti tam, kjer preveč razčlenjeno kraško površje ne dovoljuje večje koncentracije. Posamič stoječih kmetij tu ni. Vasi so nameščene po suhih dolinah, dolih kot po uvalah in drugih kraških kotanjah, po visokih ravninah, a tudi na temenu hribov. Najvišje se je vzpela vas Korinj 615 m (Melik, 1959, str. 419) ». Suha krajina spada z gostoto 26 prebivalcev/km2 med redkeje poseljene pokrajine v Sloveniji. Gosteje je naseljena le dolina Krke, najredkeje pa je poseljena Korinjska planota (Zupančič, 1990). Po popisu leta 2002 je živelo v posameznih naseljih Suhe krajine (v občini Ivančna Gorica) manj kot 100 prebivalcev. Največja naselja v obravnavanem delu Suhe krajine so: Krka (230 prebivalcev), Ambrus (261), Fužina skupaj z Zagradcem (243), Muljava (270) (Statistični urad, 2006). Naselja v zahodni Suhi krajini (Bakrc, Kal, Kamni vrh, Mali Korinj, Veliki Korinj, Višnje, Žvirče, Ratje, Visejec, Vrh) skupaj kažejo v zadnjih 100 letih upad prebivalstva za povprečno 35 %. Nobena od vasi ne kaže naraščanja. Od večjih krajev se edino v Ambrusu število prebivalstva ni zmanjšalo (237 prebivalcev 1869. leta, leta 2002 pa 261 prebivalcev). Gotovo ni vzrok takemu upadanju števila prebivalstva v kraški naravi pokrajine, deloma pa k temu kras le pripomore. Tak kraški svet, kot je v Suhi krajini (vrtačast, več prsti le v dnu depresij, sušnost, kamenje), gotovo ni primeren za moderno kmetijsko proizvodnjo. In če je neka pokrajina vezana le na kmetijstvo, za katerega ni pogojev, je logično, da se ljudje odseljujejo (Kranjc, 1990; Statistični urad, 2006). Kot primer razlik v gibanju števila prebivalstva v občini Ivančna Gorica navajamo gibanje števila prebivalstva v dveh krajevnih skupnostih: v KS Ambrus in KS Ivančna Gorica (graf 1). V vsaki od teh so namreč zastopane značilnosti drugega območja. Izbrali smo KS Ivančna Gorica (Gorenja vas, Ivančna Gorica, Malo Črnelo, Malo Hudo, Mrzlo polje, Spodnja Draga, Stranska vas ob Višnjici, Škrjanče, Veliko Črnelo), ki se nahaja v Dolenjskem podolju in predstavlja tipične demografske značilnosti za to območje. KS Ivančna Gorica je doživela najhitrejšo gospodarsko in stanovanjsko rast po 2. svetovni vojni, tudi na račun dobre prometne povezave. KS Ambrus (z naselji Ambrus, Bakrc, Brezovi dol, Kal, Kamni vrh, Mali Korinj, Primča vas, Veliki Korinj, Višnje) pa predstavlja tipične demografske značilnosti v Suhi krajini. Naraščanje prebivalstva v KS Ambrus je bilo v 19. stoletju pod vplivom fužin, mlinov in žag v dolini Krke. Nekaj let pred začetkom 20. stoletja je zajela dolino Krke gospodarska kriza, ki je bila povezana s propadom fužin in livarn, območje pa je zajel val ekonomskega izseljevanja. Začetna industrializacija se je Suhe krajine začela izogibati, prebivalstvo se je izseljevalo in dolina ob Krki bi imela drugačno demografsko podobo, če bi preko nje stekla železniška proga Ljubljana – Novo mesto, kar je bila ena od variant (Boljka, 1997; Grlica, 1995). Železniška proga je danes speljana mimo Ivančne Gorice. Vzrok izseljevanju prebivalstva je gotovo tudi pomanjkanje zaposlitvenih mest, saj večjih zaposlitvenih središč v Suhi krajini oziroma v obravnavanem delu skorajda ni. Prebivalstvo se vozi na delo v bližnji Zagradec, Ivančno Gorico, Grosuplje in Ljubljano. Tudi prometne povezave s Suho krajino so slabe. Ne preseneča, da sodi Suha krajina med območja v Sloveniji, za katera sta značilni deagrarizacija in depopulacija. Dnevna migracija je verjetno izseljevanje vsaj malo zajezila. Za naselja KS Ambrus je tako značilno zmanjševanje števila prebivalstva, za območje KS Ivančna Gorica pa naraščanje števila prebivalstva. Ivančno Gorico so zaradi ugodne prometne dostopnosti (avtocestna in železniška povezava) ter bližine Ljubljane že zajeli suburbanizacijski procesi. Podobno velja tudi za bližnje naselje Stična, katerega močno kraško razčlenjeno območje in strmina verjetno ne predstavljata Na severnem in osrednjem delu Dolenjskega podolja je daleč najbolje zastopan triasni dolomit (ali glavni dolomit). Nižje na gričevju je pokrit z debelimi plio-pleistocenskimi nanosi rdeče rjave ilovice. Ta nizko vzpeti svet je za obdelavo in poselitev najugodnejši in tudi najbolj izkoriščen (Topole, 1996). Močno razčlenjeno površje s škrapljami in vrtačami bolj kot na poselitev vpliva na rabo tal, saj jo zelo otežuje. Takšno površje ponavadi prerašča gozd. V občini Ivančna Gorica prevladujejo rendzine in rjave pokarbonatne prsti – teh je kar 75 %, ki pa so zaradi debeline in naklonov večinoma poraščene z gozdom – tega je v občini kar 60 %, v južnem kraškem območju (južno od Krke) pa kar 73 % (Analiza stanja, 2006). V polje spremenjene površine je v Suhi krajini zelo malo, nekaj več seveda v Krški dolini. Dobrih travnikov zelo manjka v Suhi krajini. Na neštetih krajih gleda na površje živa skala, obilo je med čistimi travnimi ploskvami grmovja leščevja ter malih bukovih in brezovih gozdičev: Toda bodisi poljedelstvu kot živinoreji je v Suhi krajini silna ovira pomanjkanje vode; malokje na Slovenskem trpi kmetsko gospodarstvo toliko od suše kot tu. Pomanjkanje pitne vode za živino so v poletnih mesecih domačini nadomeščali z nabiranjem vode v malih plitvih lokvah, obdanih v ilovico, znanih pod imenom kal (Melik, 1959). Eden takih kalov je viden tudi na fotografiji 19. Kali v občini Ivančna Gorica so še razmeroma dobro ohranjeni. Suha krajina se poleti zelo segreje; saj niti nadmorska višina še ni znatna, a vrh tega je odprta proti Krški kotlini in posredno Panonskemu nižavju. Po njej poteka meja vinogradov. Tu se v ugodnih legah pojavljajo zadnji oziroma prvi vinogradi, seveda na prisojnih pobočjih – na južni strani gorskih hrbtov, v višinah, ki prekašajo okolico v znatnejši meri. Segajo na zahod celo do Gradenca in Ambrusa, ter na levem bregu Krke tja do Zagradca (Melik, 1959). V severnem delu občine Ivančna Gorica segajo vinogradi vse do Temenice. Kras predstavlja s svojo reliefno izoblikovanostjo (vrtače, kamni na površju) in pomanjkanjem površinske vode omejitveni dejavnik kmetijske proizvodnje (otežuje strojno obdelavo tal). Gladka površina kamnov (šilasta) pomeni stik z zemljo, torej nekdanjo podtalno lego, lego pod prstjo. Kompakten apnenec ima namreč na stiku s prstjo gladko površino. Sčasoma je bila prst med kamni erodirana in kamni so pokukali na površje (»kamen je zrasel«). Na zložnejših travniških zemljiščih štrli odbito kamenje običajno le 8 – 15 cm iz zemlje in tolikšna je torej erozija. Na veliko večjo erozijo kažejo samotarji (Gams, 2003). Odstranjevanje, odbijanje štrlečih kamnov z zemeljskega površja (predvsem iz njiv in travnikov) pomeni spreminjanje videza kraškega površja. Vzrok temu je predvsem lažja kmetijska obdelava tal, saj predstavlja kamenje oviro pri obdelovanju tal. Na izbranem območju sicer prevladuje pokriti kras, vendar pa lahko ponekod opazimo štrleče kamenje. Le-tega je bilo včasih po površju še več, o čemer pričajo zloženi kupi kamenja, ko so kmetje »čistili« bližnje njive in travnike; takšen je primer zloženega kamenja nad naseljem Brezovi dol v Suhi krajini na fotografiji 21, takšni zloženi kupi kamenja pa so opazni tudi drugod. Po pričevanju Melika so kmetje že v sredini prejšnjega stoletja razstreljevali in odstranjevali skale in si s tem razširili ter izboljšali njive (Melik, 1959). Kraških polj v občini Ivančna Gorica ni, so pa v sosednji občini Grosuplje. Na Grosupeljsko-Radenskem polju so vsa naselja izven poplavnega oziroma mokrotnega sveta, postavljena nad aluvialne ravnice potokov. Tudi pred ekstremnimi poplavami so naselja varna. Mokrotnim tlom je prilagojena tudi prometna mreža. Kjer je bilo potrebno, so zgradili nasipe. Poplavna področja so na obeh poljih slabo izkoriščena, zato je izraba tal močno enostranska; na takšnih tleh najdemo le močvirsko rastje in travnike (Meze, 1981). Na območju rednih poplav na Radenskem polju uspeva le trava slabše kakovosti, ki je večinoma kisla. Tla bi bila ob ustreznejšem gnojenju primernejša za pridelavo krme, kar pa je zaradi poplav neustrezno (spiranje). Posamezne njive dosežejo le katastrofalne poplave, kar kaže, da so se ljudje znali prilagoditi naravnim razmeram. Mokrotna tla so želeli osušiti in prvi poskusi so bili opravljeni z rezanjem meandrov Šice na južne delu Radenskega polja, s čimer naj bi pospešili vodni odtok in zmanjšali poplave (Lampič, 1998). Kljub izrazitemu poplavnemu svetu v aluvialnem dnu polja je Grosupeljsko polje gosto poseljeno in intenzivno obdelano. To omogoča dobra, plodna kraška rjavo-rdeča ilovica (Meze, 1981). Verjetno pa plodna kraška ilovica ne more biti vzrok temu, da je Grosuplje v zadnjih letih postalo območje številnih novogradenj. Južno od Grosuplja so zgradili stanovanjski kompleks – veliko blokovsko naselje »Sončni dvori«. Temu je gotovo vzrok bližina avtoceste (ki je brez cestninske postaje!) in bližina Ljubljane, kamor je usmerjena večina dnevnih migracij. Suburbanizirano območje Ljubljane (preseljevanje mestnega prebivalstva) se je proti vzhodu močno razširilo vse do Grosuplja. V prostorskem planu občine Grosuplje so že desetletja zarisana tudi omenjena poplavna območja. Gradnja novih stanovanjskih, poslovnih in industrijskih objektov na poplavnih področjih – od Jerove vasi do nove šole Brinje pa je glede poplav vprašljiva. Tudi večji del »Sončnih dvorov« in predvidene gospodarske cone se nahaja znotraj poplavnega območja stoletnih voda (Grosupeljski odmevi, 2004)! Gradnja objektov na poplavnih področjih predstavlja z vidika možnih naravnih nesreč (poplav) poseben problem. Širjenje gradnje (vzrok temu je verjetno tudi nizka cena za kmetijstvo manj primernih zemljišč) na poplavnih območjih bi morala občina Grosuplje omejiti oziroma preprečiti nadaljnje širjenje ali pa poskrbeti, da do poplav ne bi prišlo (cestni prepusti, gradnja zadrževalnikov, poglobitev strug in osuševalnih jarkov). Suha krajina spada z vzhodnim in osrednjim dolenjskim področjem med tiste slovenske predele, ki se odlikujejo po izredno obilnih sledovih zgodnje, zlasti prazgodovinske poseljenosti. Eno najpomembnejših in največjih halštatskih gradišč na Slovenskem je bil Cvinger na Viru pri Stični, kjer so ohranjene številne gomile in ostanki obzidja. V rimski dobi je pri Ivančni Gorici stala postaja Acervo. Leta 1136 so v Stični ustanovili cistercijanski samostan, ki je postal eno najpomembnejših središč na Dolenjskem, v 12. stoletju ustanovljeno prafaro v Šentvidu pa so 1389 združili s stiškim samostanom. Na strateško ugodni legi, ki je obvladovala prehod med Grosupeljsko kotlino in ostalim delom Dolenjske proti vzhodu, je v srednjem veku povzdignilo svoj sloves mesto (leta 1478) Višnja Gora. Tudi Ivančna Gorica je imela zaradi prometnih poti ugoden položaj za razvoj. Že zelo zgodaj je bila poseljena Grosupeljska kotlina, kjer je bilo v prazgodovini (železna doba) eno od najmočnejših demografskih središč na Slovenskem, kakor pričajo bogate izkopanine na Magdalenski gori. Ugodna prometna lega je povzročila, da je Grosuplje v tudi novejšem obdobju močno napredovalo. Tudi rodovitna izvirna dolina Krke je bila poseljena že v davnini. Nad Krško jamo je stalo prazgodovinsko naselje, v sami jami pa so bile najdene črepinje posod iz bakrene dobe (začetek 5. tisočletja p. n. š.). V zrelem srednjem veku je bil na strmem kamnitem bregu nad izvirom Poltarice pozidan stolpasti dvor Turn, v 17. stoletju pa na ravnici ob Krki dvorec Vrhkrka. Spomin na oba gradiča živi v imenu vasi Gradiček V času propadanja rimskega imperija in selitev narodov so bili rimski kraji izropani in požgani, polja in nasadi uničeni. Razselitev mestnega prebivalstva je povzročila povečano gostoto na podeželju; naselja so se ohranila predvsem v odročnih in težko dostopnih krajih – pribežališča, kakor je iz tega časa (6. stoletja) tudi kastel na Korinjskem hribu nad Velikim Korinjem (Melik, 1959; Kranjc po Vuga, 1990; Izvir Krka, 2000). Na planih kraških področjih Suhe krajine so ponekod obilne množine rdeče ilovice, kjer so v dokaj nagnjenih, pa zaradi tega odcednih legah bili nekdaj in so prav tako sedaj za obdelavo zelo ugodni pogoji; saj je kraška rdeča prst zelo rodovitna, če je primerno gnojena. Tod prevladujeta bukov in brezov gozd, ki ga je bilo mnogo laže krčiti . V Suho krajino pa človeka ni privabljalo samo obdelovanje zemljišča. Apniška tla vsebujejo tu obilo železove rude, zlasti mnogo je železnega bobovca (hematita) v kraški rdeči prsti, kjer je posebno lahko dosegljiv. Železarstvo in fužinarstvo je v Suhi krajini še nedavno imelo pomembno vlogo, le da so železarska podjetja namestili na edino, a izdatno vodno silo, na Krko (Melik, 1959). Turistično so najbolj privlačni in zanimivi podzemni kraški pojavi – KRAŠKE JAME, ki so tudi najbolj izrabljeni v turistične namene. Nič manj niso zanimivi nekateri površinski kraški pojavi, vendar so za turiste manj privlačni. Izstopa jamski turizem, ostale kraške značilnosti pa so primerne za izletniški turizem, kolesarje. O kakšnem masovnem turizmu ne moremo govoriti, saj sta si turistični razvoj in varstvo narave oziroma krasa nasprotujoča; v okviru razvoja turistične dejavnosti bi bilo smiselno izdelati študijo vplivov na okolje. Jama je lahko dostopna za širši krog obiskovalcev le, če je razmeroma vodoravna, osvetljena ali kako drugače urejena. Obisk jame je odvisen od njene naravne vrednosti, zanimivosti oziroma privlačnosti, v končni fazi pa tudi prometne dostopnosti. V občini Ivančna Gorica je turistično najbolj obiskana Krška jama ob izviru reke Krke. Leta 1995 je bila jama urejena za turistični obisk. Obisk jame je močno odvisen gladine podzemne vode, saj se Krška jama ob obilnem deževju spremeni v izvir in obisk takrat ni mogoč. Pred ureditvijo jame 1995 je vanjo lahko vstopal kdorkoli, tudi tujci, ki so ropali človeške ribice. Jama je bila nato prvič odprta za obiskovalce jeseni leta 1996, največji obisk je bil leta 2000, ko je jamo obiskalo 12000 turistov; le-teh je največ v poletnih mesecih. Prevladujejo prehodni gostje in domači turisti – od teh je približno 70 % šolske mladine, 2 – 3 % celotnega obiska pa predstavljajo tuji turisti (predvsem Italijani in Nemci). Približno 2000 do 3000 je tudi neevidentiranih gostov, ki si pridejo ogledat le izvir Krke pred jamo. Jamo obišče v povprečju 8000 turistov letno. Preteklo leto (2005) je jamo obiskalo le 5500 turistov; vzrok za to so bile slabe vremenske razmere. V jami na Božič prirejajo »Božični odmev« - glasbeno prireditev (od leta 1998), ki se je udeleži 1500 – 2000 obiskovalcev, obisk jame pa se poveča tudi ob različnih kulturnih in drugih prireditvah na Krki, kot je to vsakoletni kajakaški spust po reki Krki, leta 2005 pa je zaživel tudi festival Krka (ustni vir TD Krka). Krka ima izjemno turistično in rekreativno vrednost; na sami reki je možno čolnarjenje, ribolov, v njeni bližnji oklici pa tudi lov, pohodništvo, izleti, kmečki turizem. Tudi leta 2003 odkrito jamo Poltarica si je možno ogledati; predvidena je le za »treking turizem« in promocijske obiske 3 – 4 krat letno (ustni vir TD Krka). Večji obisk ne bi bil mogoč zaradi oteženega dostopa (treba se je splaziti skozi 8 m dolg rov), jama ni osvetljena in čeprav je zanimivejša od sosednje Krške jame, je zaradi njene zaščite primerneje, da ostane zaklenjena. Zaradi kapniških tvorb je privlačna tudi Županova jama v občini Grosuplje južno od naselja med Ponovo vasjo in Lipljenami, a po turističnem obisku ne prekaša Krške jame; predvsem služi kot šolski primer za osnovnošolce. Že pred vojno je bila to naša najbolj obiskana jama, saj je bila nadomestilo za Postojnsko jamo, ki je bila takrat v Italiji. Privabljala je mnogo izletnikov in predvsem šolsko mladino. Od skromnih začetkov se je do danes razvila v pomembno izletniško točko. Dobro izdelana pot je dolga 610 m in ima 479 stopnic. Od prvih poskusov z osvetlitvijo in preko raznih izboljšav je jama junija 1970 zažarela v vsej svoji veličini. Mimo jame speljana cesta je še povečala možnosti za udoben dostop, ob vhodu v jamo pa je tudi gostišče. Za urejenost jame in njeno promocijo sedaj skrbi Turistično društvo Županova jama Grosuplje. Društvo teži tudi za tem, da bi jama z okolico postala v prihodnosti pravi turistični – rekreacijski center (Bole, 2003; Občina Grosuplje, 2006). Gostišče pred jamo je že desetletje zaprto, obiski so možni le ob sobotah, nedeljah in praznikih, drugače le za najavljene skupine, uresničevanje zasnov turistično – rekreacijskega centra pa je zelo počasno (ustni vir Županova jama). Jamski turizem bolje izrablja Krška jama, saj je obisk Županove jame le 4000 do 5000 obiskovalcev letno (od tega je 90 % šolske mladine) – obisk je manjši zaradi zahtevnosti, saj je v jami kar 479 stopnic (ustni vir TD Krka). Poleg jamskega turizma so predvsem za izletniški turizem primerni tudi drugi kraški pojavi (požiralniki, estavele, udornice, …); menimo, da so domačemu prebivalstvu premalo poznani. Predvsem bi tu izpostavili njihovo učno vrednost. Nekateri kraški pojavi morda res niso najbolj tipični, vendar lahko vseeno služijo kot šolski oziroma učni primer predvsem okoliškim šoloobveznim otrokom pri spoznavanju okolice domačega kraja. V ta namen lahko služijo kot izhodišče šolskih ekskurzij turistično urejene kraške jame (Krška jama, Županova jama) s svojo okolico. V bližini Županove jame se nahaja Radensko polje s številnimi kraškimi pojavi in ker ni prav veliko (4 km2), si je možno te pojave ogledati kar peš (ali pa s kolesom). Z ustanovitvijo krajinskega parka Radensko polje bi zaživela tudi njegova učna vloga. V ta namen bi bilo potrebno na polju izdelati učno pot, ki bi obsegala najzanimivejše objekte: meandre Dobravke, izvir Šice (bruhalnika) v zatrepni dolini pod Malo Račno, estavele Veliko retje, Kote, Mihovka, Panšče, Srednice, Novljanovo retje, Blato, Zelenka, Špeharjevo retje 1 in 2, osamelec Kopanj, ponore Beznica, Tekoča rupa, jamo Pekel, Zatočno in Lazarjevo jamo. Edino v času poplav je lahko ogled precej otežen oziroma ni možen. Zanimiva za šolsko mladino sta lahko tudi Lučki dol in vala/polje pri Žalni, ki lahko služita kot primer majhnega kraškega polja. Tudi dolina zgornje Krke z bližnjo Suho krajino je vredna ogleda. Izhodišče je lahko Krška jama (s človeško ribico v akvariju!), izviri Poltarice, vhod v jamo Poltarica, udornici Mala in Velika Prestrana, Ambruški suhi dol, lehnjakovi pragovi na Krki. Za učence v občini Ivančna Gorica so za krajšo ekskurzijo primerni ogledi jam nad Stično (le vhodov - primer Šimankove jame), Virskega potoka, Hrastovega dola s kalom in ponorov pri Dobu. Možnosti so torej številne. Plačljiva sta le ogled Županove in Krške jame, zato je za šolsko mladino takšna ekskurzija tudi cenovno ugodna. Ustrezna bi bila tudi ureditev učnih poti ali pa vsaj postavitev opisnih tabel. Pri Viru ni nikjer označeno, da so tu našli prvo strokovno opisano človeško ribico (čeprav so se tudi že pojavile ideje o ureditvi ter zaščiti izvira). Izvir na Viru je vključen tudi v območja Nature 2000. Na Radenskem polju pa bi bila smiselna ureditev učnih in kolesarskih poti. Tudi razvojni projekti gredo v tej smeri: Razvojni program podeželja v občini Grosuplje tako med drugim predvideva tudi ureditev atraktivnih točk naravne in kulturne dediščine ter pripravo turističnih aranžmajev, ki bi vključevali strokovno vodenje po Radenskem polju, Županovi jami in drugih znamenitostih, pa tudi ureditev kolesarskih in pohodniških poti (Grosupeljski odmevi, avgust – september 2004). Na območju Krke ima glede nočitvenih zmogljivosti naselje Krka z bližnjimi vasmi 70 postelj (na penzionih in turističnih kmetijah), izletniški turizem prehaja v stacionarnega, v okviru projekta prostorske ureditve od izvira Krke do Žužemberka je predviden samo tako imenovani »mehki turizem« (izletniški turizem, turizem na kmetiji, eko turizem), ideje so tudi o igrišču za golf, povečani ponudbi najema kajakov in kanujev, kampu v Podbukovju, … Ideje se le počasi uresničujejo, saj so za to potrebna predvsem finančna sredstva. V okviru Turističnega društva Krka bo letos začelo na Krki delovati tudi jamarsko društvo! Kar se tiče Krke in njene bližnje okolice se v bližini reke Krke nahaja izvir s stalno temperaturo 17 – 18 ºC, nadaljnje raziskave še niso bile opravljene (ustni vir TD Krka). Na Krki tako v daljni prihodnosti obstajajo potencialne možnosti za zdraviliški turizem. Poleg lehnjakovih slapov na Krki so izjemno turistično privlačni tudi lehnjakovi slapovi Kosce pri Višnji gori (predvsem za pohodnike). Na kraških območjih, kakršna je Suha krajina, so možnosti za razvoj pašništva in ekološkega kmetijstva. Pri vsem tem se je potrebno vprašati, kako bi se na razvoj turistične dejavnosti odzvali domačini – deloma bi jim to prinašalo dohodek, deloma pa tudi omejitve (onesnaževanje). V preteklosti so se pojavile tudi ideje o turistični ureditvi Šimenkove jame oziroma brezna. Ideje so se pojavile v letih 1993 in 1994, ko je Planinsko društvo Šentvid pričelo razmišljati o tem, da bi jamo očistili smeti, postavili lestve in razširili ožino, vendar je ostalo le pri načrtih (D. K., 1994). Kraško površje je zaradi specifičnih lastnosti posebej občutljivo za določene vplive. Prioriteto glede zaščite kraškega površja imajo lahko različni kraški pojavi, najpomembnejša pa je po našem mnenju zaščita kraških vodnih virov. Ta pa ni tako enostavno zaradi širokega zaledja kraških izvirov in sploh samega uresničevanja zaščite, skrb za čisto vodo pa še zdaleč ni enostranska in je odvisna od več dejavnikov (kmetijske dejavnosti, poselitve, prometa, …). Kraški vodni tokovi so zaradi slabih samočistilnih sposobnosti ekološko zelo občutljivi. Velika prepustnost, omejeno naravno čiščenje v podzemlju pa povečuje občutljivost. Potrebno je smotrno upravljanje z vsemi naravnimi viri, upoštevanje geografskih dejavnikov ter nadzorovanje škodljivih vplivov na okolje – ne le ožje, lokalno, ampak tudi širše, regionalno, nacionalno. Zgled za to je Načrt upravljanja z vodami v porečju Krke (Šteh, 2005), ki je bil kot pilotni projekt posredovan v Bruselj. Prioritetna je tudi izgradnja čistilnih naprav na kraških ponikalnicah. Ob ureditvi leta 1995 (kar je zelo pozno) je svojo preroditev doživela Krška jama. Ker so pred tem v jamo zahajali z baklami, so bili maloštevilni kapniki precej sajasti, po ureditvi jame pa so začeli zopet postajati beli (ustni vir TD Krka). Obisk jame je mogoč le preko lokalnega vodiča, ki za potrebe ogledov jamo odklene. Krška jama se je z zaprtjem tako zaščitila pred nezaželenimi vplivi, čeprav zelo pozno. Zaradi zaščite so zaklenjene še nekatere druge jame v občini Ivančna Gorica – Poltarica, Dolnja Vodena jama. Dolenjska raziskovalna skupina v okviru Društva za raziskovanje jam je del svojih moči posvečala tudi varstvu kraškega podzemlja: že v prvem letu delovanja so pripravili peticijo, naslovljeno na deželno vlado, naj se v prid varstva narave prepove prodajanje kapnikov in človeških ribic (Kranjc, 1990). Človeške ribice, ki prihajajo na dan ob nekaterih kraških izvirih, pa po pričevanju predsednika Turističnega društva Krka še vedno ropajo in prodajajo v tujino. Določen problem na krasu predstavlja tudi zasipavanje jamskih objektov, predvsem brezen. Ljudje so (in verjetno še vedno) v jame metali razne odpadke, od gospodinjskih in drugih odpadkov do poginulih živali. Takšna jama, posebej tista, ki je globoka le nekaj metrov, v končni fazi izgine in je na površju ne najdemo več. Problem v tem primeru predstavljajo izcedne vode, saj deževnica spira nevarne snovi v podzemlje. Z ekološkega vidika je takšno odlaganje odpadkov povsem neustrezno. Na kraškem površju so nevarna tudi druga številna divja odlagališča odpadkov. V občini Ivančna Gorica je jama pri Velikih Pecah povsem zasuta, tudi jama pri dobniški cerkvi (nekdaj občasni ponor Šentpavelščice). Glede onesnaževanja bi bilo potrebno poostriti nadzor in zakonodajo. Na izbranem območju se pojavljata tudi dva predloga za krajinski park: prvi je Radensko polje (krajinski park naj bi obsegal 5,9 km2 – ožje območje), drugi pa je predlog za razglasitev krajinskega parka Zgornja Krka (20,6 km2). Z razglasitvijo Radenskega polja za krajinski park, ki naj bi po dosedanjih predlogih obsegal 12,93 km2, bi poleg varovalne funkcije dobila pomembno mesto tudi njegova učna vloga. V občini Grosuplje sta z Odlokom o razglasitvi pomembnejših objektov podzemeljske geomorfološke dediščine od leta 1996 zaščitena tudi dva naravna spomenika: Županova jama (3,16 ha) in sistem ponornih jam potoka Šica (sistem Zatočnih jam - 28,82 ha) (Lampič, 1998; Agencija RS za okolje, 2006). Omrežje Natura 2000 je omrežje posebnih varstvenih območij na ozemlju Evropske unije. Tovrstna območja določata tako imenovana ptičja direktiva in direktiva o habitatih. Aprila 2004 je bilo tako določenih 268 varstvenih območij v Sloveniji, nekatera od njih se nahajajo tudi v občini Ivančna Gorica in zavzemajo 3,07 % njenega površja. Glede na evropske kriterije, ki so opredeljeni v projektu, in na podlagi habitatne direktive so v Naturo 2000 vključeni predvsem kraška območja s kraškimi pojavi (!): Šimenkova jama, kraška izvira na Viru pri Stični in Globočec, Krška jama in reka Krka, Vodena jama na Melem Korinju in območje Šumberk, ki se naše občine samo dotika. Vrste in habitatni tipi so tisti, zaradi katerih so te lokacije proglašene za varstvena območja. Gre za človeško ribico na Viru pri Stični in v Krški jami, pa še nekaj drugih redkih vrst predvsem jamskega okolja (hrošč drobnovratnik). Projekt predvideva zaščito teh območij pred morebitnim škodljivim vplivom, ki ga povzroča človek. Za reševanje teh težav so namenjena sredstva Evropske skupnosti in pristojnega ministrstva, vendar le ob sofinanciranju občine. V Naturo 2000 so v občini Grosuplje vključena Lučka jama ter Radensko polje – Viršnica ter nekatera druga manjša območja (Šteh, 2005; Interaktivni naravovarstveni atlas, 2006). Izbrano območje leži na stiku predalpskega in dinarskega sveta, kar daje ozemlju značaj netipičnosti in prehodnosti. Kras je najbolj zastopan v južnem delu – v občini Ivančna Gorica okoli Stične in v Suhi krajini – delež krasa v občini je glede na delež karbonatnih kamnin (apnenca in dolomita) približno med 80 in 90 %. Kras je bolje razvit na apnencih. Na izbranem ozemlju se menjavata kraški in normalni (fluivalni) relief; za vodo propustne in manj prepustne oziroma neprepustne kamnine. To prepletanje je najbolj značilno v severnem delu, kjer prevladujejo kamnine triasne starosti (dolomit v menjavi z apnencem), proti jugu pa se kraški značaj površja vse bolj uveljavlja – kamnine jurske starosti (dolomit in apnenec) prehajajo v kamnine iz obdobja krede (tu najdemo več apnenca, ponekod še z vložki dolomita). Najbolj prehodno je prav severno območje, imenovano tudi Dolenjsko podolje. To prehodno območje na stiku apnenca in dolomita nekateri poimenujejo tudi severnodolenjski fluviokras. Gre za širšo, nižjo, zložno in prehodno pokrajino na stiku Posavskega hribovja in Dinarskega krasa (Suhe krajine). Tu prevladuje površinska rečna mreža in potoki, ki pritekajo z neprepustnega sveta na prepustnih kraških kamninah ponikajo ter pri tem oblikujejo poseben tip krasa – kontaktni kras. Teorije o razvoju reliefa v Dolenjskem podolju zagovarjajo tezo o pliocenski reki (Mirni oziroma Paleoljubljanici), ki je tekla po podolju. Različne so tudi teorije o pojavnosti debele pliokvartarne rdečkaste gline v tem podolju. Prst je preperelina karbonatov in je podobna kraški rdeči prsti, lahko pa je bila zaradi debeline v podolje prinešena od drugod. V občini Ivančna Gorica ima tak prehoden značaj netipična kotanja - Dobska uvala. Gre za kraško depresijo, ki je nastala na stiku apnenca in dolomita. Njeno dno je najbolj uravnano v južnem delu, njen obod je nesklenjen in nizek, proti severu je dno polno plitvih ulegnin ter se odpira proti Radohovi vasi. Melik zanjo uporablja izraz Dobska ravan ali ravnina, kar je zaradi otežene klasifikacije po našem mnenju še najustrezneje. Primer oteženega uvrščanja sta tudi Lučki dol in uvala pri Žalni, Radensko polje ni samostojno kraško polje, ampak je nadaljevanje Grosupeljskega polja, po nekaterih trditvah tudi slepa dolina. Grosupeljsko polje na debelo pokriva rdeče-rjava ilovica, zato je tudi dobro obdelano, ponekod je zamočvirjeno, toda razmeroma gosto poseljeno. Zaradi vodotokov, ki pritekajo na polje z neprepustnega sveta ima fluvialno – kraški značaj. Reka Krka je glavna vodna žila in največji vodotok na tem območju, katere porečje meri 2315 km2, njeno hidrografsko zaledje pa sega do Blok, Ortneka, Dobrepolja, Ribniškega polja, z Grosupeljske kotline vode zbirajo Dobravka, Zelenka, Grosupeljščica in Šica. Njen edini površinski pritok v zgornjem delu porečja je potok Višnjica, ostalo vodo pa dobiva večinoma po podzemni poti. K površinskemu toku jo prisili dolomit, svojo strugo pa si je vrezala do 25 m globoko v kanjonu, ob Žužemberski tektonski prelomnici. Lehnjakovi slapovi ob nekdanjih mlinih in žagah so posebnost Krke, niso pa značilni samo zanjo, ampak tudi za nekatere manjše potoke okoli Stične (Izerk) in Višnje Gore (Kosca) – slednji ima tudi izjemno turistično vrednost. Hidrografska značilnost Dolenjskega podolja in Grosupeljske kotline je veliko število majhnih samostojnih kraških tokov – ponikalnic, ki pritekajo z neprepustnega obrobja in na krasu ponikajo. Kraške poteze, predvsem pa število jam je odvisno od litološke zgradbe pa tudi tektonske zgradbe. Večje jame so Županova/ Taborska jama (710 m), Krška jama (820 m), Šimenkova jama (920 m), leta 2003 so odkrili novo jamo Poltarica (640 m), edini jamski sistem pa je Viršnica s 2389 m dolžine na Radenskem polju, ki povezuje ponorni Zatočno in Lazarjevo jamo. Najbolj kraški značaj imata na obravnavanem območju nizka dinarsko – kraška planota Suha krajina in Radensko polje. V Suhi krajini so kraška reliefna posebnost suhim dolom podobne uvale ali zaprte suhe doline (Brezovi dol, Ambruški dol, Visejški dol). Po obliki so to nekakšne vrtačaste uvale, njihov nastanek pa še vedno ni povsem dorečen. Po Meliku pričajo o starih hidrografskih zvezah; razlaga jih kot rezultat predhodne fluvialne faze v terciarju, še preden se je začelo zakrasevanje. Zakraselo ozemlje se pričenja okoli Višnje Gore, predvsem Stične in Šentvida – to je v občini Ivančna Gorica severna meja krasa. V dolomitnem svetu že srečamo vrtače, kraške izvire, dole, kraški značaj reliefa pa se popolnoma uveljavi v južnem delu izbranega ozemlja, kjer prevladujejo kredni apnenci. Od kraških pojavov so zastopana tako kraška polja, uvale, vrtače (teh je največ), kot tudi drugi kraški pojavi – slepe, zatrepne doline, ponikve, estavele, škraplje, … Zaradi izjemne množine kraških pojavov je Radensko polje eno najbolj zanimivih kraških polj v Sloveniji. Najbolj značilne za polje so številne estavele ali retja – lijakaste vdolbine, ki hkrati delujejo kot izvir in kot ponor. Kras s svojimi reliefnimi potezami vpliva na rabo tal in poselitev. Poselitev je tu, tako kot drugod na krasu osredotočena na depresije in večje uravnave – uvale in kraška polja, kjer je tudi največ prsti, ki je pomenila osnovo za poselitev in kmetovanje. Za poselitev in obdelavo tal pa je najugodnejši nizko vzpeti svet Dolenjskega podolja, ki je v tem pomenu tudi najbolj izkoriščen, tudi na račun ugodnih prometnih povezav. Najgosteje je poseljena Grosupeljska kotlina, najredkeje pa Suha krajina, za katero je značilna depopulacija. Prevladujejo gručasta naselja in razpršena oblika poselitve. Kjer je površje močno razčlenjeno (škraplje) naselij skorajda ni, površje pa prekriva gozd. Kamnito kraško površje pa niti ne pomeni tolikšne ovire za poselitev – o tem nam pričajo številna nova naselja nad Stično, ki so jo zajeli suburbanizacijski procesi. Kmetijsko rabo tal pa kras omejuje. V rabi zemljišč v občini Ivančna Gorica prevladuje gozd (60 %), sledijo travniške njivske in druge površine. Njivskih površin je največ v dnu dolin, kraških polj in uval ter na večjih uravnavah. Na poplavnih območjih so zastopani le travniki in trstičevje. Že v 19. stoletju so se lotili zmanjševanja poplav – izvajali so številna regulacijska in melioracijska dela na Grosupeljsko-Radenskem polju, na dobski uvali in Lučkem dolu. Problem poplav so le deloma rešili. Z vidika varstva naravne dediščine in posega v prostor takšni ukrepi niso najbolj primerni. Zaradi varstva številnih kraških pojavov je podan tudi predlog za zaščito Radenskega polja kot krajinski park in s tem tudi njegovo trženje v turistične namene. Nadvse pomembno je tudi varovanje kraških vodnih virov. Kraške ponikalnice namreč odvajajo odpadno vodo številnih naselij neposredno v kraško podzemlje, ki ima omejene samočistilne sposobnosti. Za porečje reke Krke je bil tako izdelan projekt upravljanja z vodami z namenom izboljšanja in ohranitve čistosti reke. Pri kraških izvirih je pomembno upoštevanje celotnega porečja – torej podzemne rečne mreže. Zaradi slabšega gospodarskega razvoja je kraško površje Suhe krajine razmeroma manj onesnaženo, vodni viri pa so bili kljub temu močno ogroženi zaradi izlitja nevarnih snovi v njihovem zaledju. V medijih je bila nazadnje najbolj odmevna novica o odlaganju sodov v zaledju izvira Globočec 2004, kjer je zajetje za suhokrajinski vodovod. Nekateri kraški pojavi imajo zaradi zanimivosti tudi potencialni pomen za turistični razvoj. Za turistični obisk sta urejeni Županova in Krška jama – obisk slednje je močno odvisen od gladine podzemne vode. Krška jama je bila za obiskovalce urejena šele leta 1996. Turistično privlačni in zanimivi so še lehnjakovi slapovi na reki Krki in potoku Kosca, izjemen pomen in predvsem učno vrednost pa ima periodično poplavljeno Radensko polje zaradi številnih kraških pojavov. Predvsem za šolske oglede bi lahko uredili učne poti ali postavili opisne table. Smiselna bi bila tudi bolšja povezava kulturnih prireditev z ogledom naravnih znamenitosti. Zaradi združitve turistične ponudbe je leta 2005 na Krki prvič zaživel Festival Krka. Pri vsem tem je potrebno upoštevati medsebojno neskladje varstva narave in turističnega razvoja. Suha krajina ima možnosti za razvoj pašništva in turističnih kmetij. Naj omenimo, da tudi raziskovanje samega krasa in njegovih pojavov na tem ozemlju ponuja številne odprte probleme. Obravnavano ozemlje je sicer v mnogih pogledih prehodno, vendar je kraško. Zaradi manjše gostote kraških pojavov so le-ti še toliko bolj zanimivi in potrebni zaščite. 