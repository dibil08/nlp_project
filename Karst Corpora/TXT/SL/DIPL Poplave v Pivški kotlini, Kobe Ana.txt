Pivška kotlina leži v jugo-zahodnem delu Slovenije. Je svet ob reki Pivki, ki ga obdajajo kraške planote in sicer na severu Nanos in Hrušica, na vzhodu in jugozahodu Javorniki in Snežnik, na zahodu pa Slavenski ravnik, ki se proti jugozahodu spusti v Košansko dolino, na jugu pa potegne v Taborski greben. Vsako jesen Pivško kotlino prizadenejo poplave, kjer najbolj poplavi Postojnsko kotlino, saj je tu površje iz vododržne flišne podlage. Na podlagi arheološke in geomorfološke literature je bilo ugotovljenih več nivojev poplavnih sedimentov v Pivški kotlini, ki nakazujejo na to, da so bile poplave v pleistocenu veliko bolj obsežnejše kot so danes. Raziskave poplavnih sedimentov so se začele s kopanjem v arheoloških najdiščih na obrobju kotline. Ugotovili so, da poplavni sedimenti iz pleistocena segajo celo do višine 560 m ali pa 580 m n.v. Poleg nadmorskih višin sedimentov v jamah se ti skladajo še z višinami v udornicah nad Postojnskim jamskim sistemom, s poplavnimi sedimentni razkritimi v profilih na površju ter z nivojem teras. Strokovna literatura ni usklajena pri opredelitvah časa ojezeritev kotline; nekateri jo postavljajo v ledeno, nekatere pa v medledeno dobo. Pivška kotlina je razgibana pokrajina, obdana z visokimi dinarskimi planotami in obsega okrog 160 km² površine. Na severozahodnem robu kotline jo obdaja Nanos, na severu Hrušica, na vzhodu Javorniki in Snežnik, na zahodu pa nižji Slavinski ravnik in Taborsko hribovje s Šilen taborom. Spodnji del kotline med Nanosom in Postojnskimi vrati se imenuje Spodnja, zgornji del med Prestrankom in Snežnikom pa Zgornja Pivka. Diplomsko delo obravnava območje Spodnje Pivke, ki ga sestavljajo vododržne flišne kamnine, zato ga vsako leto prizadenejo jesenske poplavne vode. Prva poročila o izredno visokih poplavah na območju Spodnje Pivke iz geološke preteklosti so se pojavila v petdesetih letih prejšnjega stoletja s prvimi arheološkimi raziskavami v jamah na obrobju Pivške kotline. Poleg analize paleontoloških artefaktov je sočasno potekala tudi analiza jamskih sedimentov. Največjo pozornost so vzbujali poplavni sedimenti najdeni na nadmorskih višinah, ki so danes daleč izven obsega poplav. Nekatere nadmorske višine se razlikujejo tudi do 35 metrov. Namen diplomskega dela je ugotoviti, ali so bile pretekle poplave Pivške kotline obsežnejše od današnjih. Nekateri strokovni viri namreč navajajo različne tako arheološke kot sedimentološke dokaze, ki posredno dokazujejo obstoj obsežnih poplav v Pivški kotlini, morda celo trajno ojezeritev. Tako je namen diplomskega dela s pregledom strokovne literature in terenskim delom kritično ovrednotiti ugotovitve o ojezeritvi Pivške kotline. Cilji diplomskega dela so opis Pivške kotline kot fizično-geografske celote in pregled literature o zapisih arheoloških najdišč, kjer so navedeni dokazi za pretekle poplave v kotlini. Poleg tega pa tudi pregled geomorfološke literature, ki navaja dokaze za pretekle poplave Pivške kotline ter določitev časovnega okvirja sedimentacije poplavnih sedimentov v morebitni ojezeritvi kotline. Na podlagi nadmorskih višin poplavnih sedimentov, najdenih nad današnjim poplavnim območjem, smo določili prvo hipotezo diplomskega dela, ki predvideva, da so bile pretekle poplave obsežnejše od današnjih. Ker so bili ti poplavni sedimenti najdeni na različnih nadmorskih višinah, od najnižje 520 m pa vse do 580 m, druga hipoteza predvideva, da je bilo v času pleistocena v Pivški kotlini več ojezeritev. Diplomsko delo je predvsem rezultat pregledovanja arheološke in geomorfološke literature o Pivški kotlini. Želeli smo iz arheoloških člankov izluščiti podatke o sedimentoloških plasteh in tako pridobiti informacije o lastnostih sedimentov ter na kateri nadmorski višini so bili najdeni. Na podlagi nadmorskih višin poplavnih sedimentov smo s pomočjo geografskih informacijskih sistemov izdelali karte potencialnih poplavnih območij v času pleistocena. Terensko delo je temeljilo na topografskih kartah v merilu 1:25 000 in 1:5000 ter podatkih o koordinatah jamskih vhodov e-jamskega katastra. S terenskim delom smo želeli pregledati profile, ki so opisani v diplomskem delu, vendar jih je velika večina že zasutih in uničenih. Ker je bilo terensko delo zaradi okoliščin delno onemogočeno, rezultati pregledovanja opisanih profilov niso bili zadostni za dodatno potrjevanje hipotez. Za fizično-geografski opis Pivške kotline je bilo največ podatkov pridobljenih iz monografij Ljudje in kraji ob Pivki in Slovenija: pokrajine in ljudje. V člankih Gospodariča (1975, 1976) in Šebele (2005) je bil podrobnejši opis litoloških in tektonskih značilnosti kotline ter širše okolice. Pri opisu sedimentoloških plasti iz arheoloških najdišč je bilo največ literature najdene v člankih Srečka Brodarja (1948, 1951, 1952, 1966, 1970), ki je podrobneje opisal Postojnsko jamo, Betalov spodmol, Parsko golobino in Jamo v Risovcu, ter v člankih Rada Gospodariča (1969, 1975, 1976), ki je raziskoval sedimentne plasti v Postojnskem jamskem sistemu. O morebitni ojezeritvi pred Postojnsko jamo je pisal tudi Ivan Rakovec (1954) na podlagi odkritih ostankov pritlikavega povodnega konja. Ivan Gams je v svoji monografiji Kraška polja Slovenije v pleistocenu opisal nekatera potencialna mesta, kjer bi bili lahko ostanki poplavnega sedimenta nekdanje ojezeritve v času pleistocena. Uroš Stepišnik pa je v svojem diplomskem delu preučeval nivoje poplavnih sedimentov na dnu udornic postojnskega krasa. Podatki o časovni opredelitvi poplavnih sedimentov so podrobneje predstavljeni v monografiji Palaeomagnetism and magnetostratigraphy of karst sediments in Slovenia avtorjev Nadje Zupan Hajna, Andreja Mihevca, Petra Prunerja in Pavla Bosaka. Pivška kotlina je kotlina ob reki Pivki in Nanoščici, na prehodu visokih dinarskih planot v Kras in Brkine (Enciklopedija Slovenije, 1994). Na severu jo omejujeta planoti Nanos in Hrušica, na vzhodu in jugovzhodu planoti Javorniki in Snežnik, na zahodu Slavenski ravnik, ki se na jugu nadaljuje v Taborski greben. Planote na severu in vzhodu se dvigajo nekje od 300 do 600 m nad kotlinskim dnom, medtem ko je na zahodni strani Slavenski ravnik nekoliko nižji in se dviga okrog 200 m nad kotlino Pivke. Jugozahodno stran Pivške kotline zapira Taborski greben, ki razmejuje Pivško kotlino od doline Notranjske Reke in Brkinov. Geografsko je Pivška kotlina dokaj zaokrožen prostor z jasnimi mejami, sega od Šembij in Koritnic na jugu, do Strmce in Gorenj na severu, pa od Ravbarkomande na vzhodu, do Razdrtega na zahodu (Kovačič, 1975). Kotlina leži na nadmorski višini med 500 in 600 m in zavzema okrog 160 km2 ter se odpira na tri oziroma štiri strani (Enciklopedija Slovenije, 1994). Tako imamo med Hrušico in Javorniki nekaj tisočletij znan prehod, Postojnska vrata, na nadmorski višini 610 m, ki odpira Pivško kotlino proti Planinskemu polju in naprej proti Ljubljanski kotlini. Drugi prehod je na severozahodni strani Pivške kotline pri kraju Razdrto. Tu gre za ozek in nizek prehod na nadmorski višini 580 m, ki povezuje Pivško kotlino z Vipavsko dolino. Na južni in jugozahodni strani Pivške kotline imamo dva značilnejša prehoda, in sicer pri Hrastju na nadmorski višini 579 m in pri Šembijah na nadmorski višini 590 m. Prehoda povezujeta Pivško kotlino z dolino Notranjske Reke (Kovačič, 1975). Zaradi razlik v geološki zgradbi površja, Pivško kotlino delimo na »Zgornjo ali Podsnežniško Pivko« in »Spodnjo ali Podnanoško Pivko« (Slovenija: pokrajine in ljudje, 2001). Spodnja Pivška kotlina leži ob toku Pivke navzdol (severno od Prestranka), katere večji del predstavlja porečje Nanoščice. Je najširši del kotline, znan tudi kot Postojnska kotlina. Grajena je iz flišnih kamnin, predvsem gre za laporje, peščenjake in konglomerate, ki so bili odloženi v geološki dobi eocena. Ker gre za nepropustne kamnine, se je v njih razvil normalen rečni relief z oblimi griči in vmesnimi plitvimi dolinami. Dno prekrivajo rečni sedimenti, predvsem pesek, ilovica in nekaj proda. Tako Nanoščica kot tudi Pivka zaradi majhnega strmca močno vijugata v neštetih meandrih. Ob sami strugi se razprostirajo večje, obsežne aluvialne ravnice, ki merijo od 100 do 500 m, ob spodnjem toku Nanoščice pa tudi do 1200 m. Zgornja Pivška kotlina je pokrajina, ki leži med Šembijami in Prestrankom. Gre za pretežno kraški svet, saj ima nekatere značilnosti pretočnega kraškega polja, ki ga gradijo kredni apnenci. Dno kotline je sestavljeno iz širših, z rečnimi nanosi prekritimi ravnicami, ki ločujejo ozke in močneje zakrasele soteske. Terase, spodmoli in različne ravne površine spremljajo občasni tok reke Pivke, ki ob visokih vodah izvira v Pivšcah pri Zagorju (Slovenija: pokrajine in ljudje, 2001; Kovačič, 1975). Pivška kotlina je z geološkega stališča izredno zanimiva pokrajina. Pomembnost le-tega dokazujejo geologi, ki s proučevanjem kamnin ugotavljajo njihovo sestavo, starost ter gospodarsko vrednost, ki je lahko izrednega pomena za lokalno skupnost (Gospodarič, 1975). Za boljše razumevanje pestre geološke zgradbe Pivške kotline je bilo potrebno razložiti njeno tektoniko, saj so se skozi različno dolge geološke dobe na njenem ozemlju dogajali številni različni geološki in paleogeografski procesi, ki so pustili pečat pokrajini. V geološki preteklosti so bile razmere (klimatske, razporeditev kopna in morja, vegetacijske in živalske vrste …) po celotni zemeljski obli povsem drugačne, kot so danes. Tako je bilo tudi v kredi, iz katere izhajajo najstarejše najdene kamnine v Pivški kotlini. Do teh ugotovitev je prišel geolog Pleničar, ki je opisal odlično ohranjen fosilni ostanek pahiodontne školjke v apnencu Soviča nad Postojno. Školjka pripada vrsti Hippurites giordanii Pirona iz rodu rudistnih školjk, po kateri lahko sklepamo, da so kamnine v Pivški kotlini stare najmanj 80 milijonov let in največ 140 milijonov let, kar časovno spada v obdobje krede. Školjk je bilo toliko, da so z odmiranjem omogočile tvorbo 2500 m debele plasti breče in apnenca. Vse skupaj se je dogajalo pod gladino morja imenovanega Tetida. Apnence z rudisti najdemo po celotni Pivški kotlini kot tudi sosednjih planotah. Gre za trdne in barvno pestre kamnine, ki se uporabljajo kot okrasni kamen za stolpnice, oboke vrat in oblaganje sten. Kar nekaj hiš v Pivški kotlini je zgrajenih iz te kamnine. Zaradi velikih klimatskih sprememb ob koncu krede so te vrste školjk (rudisti) izumrle, za njimi so ostale le še nekatere najbolj primitivne vrste školjk, na primer sabinije, ki jih najdemo v apnencu na Kremenci pri Postojni in nekaterih delih Pivške kotline. Morje Tetida je postajalo vse plitvejše in se je pred 65 milijoni let umaknilo iz severovzhodnega dela Pivške kotline (okolica Postojne je bila takrat kopno). To je bil tudi konec srednjega zemeljskega veka – mezozoika in začetek novega zemeljskega veka – kenozoika (Gospodarič, 1975). Novo obdobje nam je postreglo z novo razporeditvijo morja in kopnega. Jugozahodni del Slovenije in Istra sta postala kopno, na uravnanem površju so se začeli razvijati kraški pojavi, o čemer nam pričajo nahajališča boksita v severni Istri in boksitni prodniki na Postojnskem krasu. Nekaj milijonov let kasneje, v obdobju paleocena, se je morje ponovno približalo ozemlju Pivške kotline, ko je bila obala takratnega zaliva med današnjo Istro in Postojnskim krasom. Zaradi ugodnih klimatskih razmer (subtropska klima s povprečno letno temperaturo okoli 25° C) je bilo v sladki in slani ali brakični vodi enormno število polžev, školjk in velikih luknjičark (makroforaminifere), na kopnem so bile rastline, ki so se kasneje spremenile v premog. Iz apnenčevega blata so nastali današnji kozinski, alveolinski in numulitni apnenci, ki jih najdemo po celotni Pivški kotlini (Gospodarič, 1975). Naslednje obdobje, obdobje eocena, nam je ponudilo čisto drugačne razmere in posledično tudi bistveno drugačne kamnine. V 1000 m globoko morje, ki je zajemalo tudi območje Pivške kotline, so se usedali glineno blato, pesek in prod, iz česar so nastale flišne kamnine (laporji, peščenjaki in konglomerati). Obala je potekala severovzhodno od Pivške kotline, ob liniji današnjega Logatca in Idrije. Blato so površinske vode nanašale iz območja današnjih Alp, ki so bile v fazi dvigovanja (Gospodarič, 1975). Po koncu eocena se je morje umaknilo bližje današnjemu Jadranskemu morju in morju, ki je takrat preplavljalo Padsko nižino (Gospodarič, 1975). V obdobjih, ki sta sledili eocenu, v oligocenu (pred 40 milijoni let) in miocenu (pred 25 milijoni let) so se na območju Pivške kotline dogajali veliki tektonski premiki, gibanja in narivanja. Številne manj učinkovite porušitve (prelomi in razpoke) pa so kamnine prizadele v pliocenu (pred 5 milijoni let) in pleistocenu (pred 1 milijonom let). Manjše premaknitve kamnin (nekje od 10 do 100 m) najdemo v nagubanih prelomljenih skladih laporja in apnenca, večje pa v kilometrskih narivih, kjer bistveno starejše kamnine prekrivajo mlajše kamnine. Takšna nariva sta Nanos in Hrušica, kjer mezozojski apnenci ležijo na eocenskem laporju in peščenjaku Pivške kotline. Zaradi tektonskih erozijskih procesov se je krovna plošča pretrgala in tako imamo danes pri naselju Šmihel tektonsko krpo. Na območju zgornje Pivške kotline pa imamo pod krovnimi krednimi kamninami mlajše eocenske plasti v t. i. tektonskem oknu pri krajih Zagorje in Knežak (Gospodarič, 1975). Poleg zgoraj omenjenih geoloških značilnosti je Pivška kotlina izredno zanimiva pokrajina tudi v pogledu tektonike, ki se kaže v številnih, sicer manjših prelomih, ki potekajo čez pokrajino. Številni potresi dokazujejo, da je kotlina tektonsko aktivna. Tektonski okni pri Knežaku in Zagorju sta tektonski zanimivosti, ki nam dokazujeta nariv starejših deformacij. Prav tako sta zanimivi tektonski krpi pri Šmihelu, kjer so tektonsko erozijski procesi ločili krpo od krovne plošče. Navsezadnje pa poteka čez pokrajino tudi regionalni nariv Snežnika, ki loči Snežniško narivno grudo od paravtohtone Komenske narivne grude. Tektonika pa je navsezadnje povezana tudi z nastankom presihajočih Pivških jezer (Šebela, 2005). S tektonskimi raziskavami Pivške kotline in širše jugozahodne Slovenije so se ukvarjali predvsem Placer (1981, 1999), Poljak (2000) ter Janeţ et al. (Šebela, 2005). Za nastanek razmer v Pivški kotlini je pomemben konvergenten stik med Afriško in Evrazijsko ploščo, pravzaprav premikanje Jadranske mikroplošče glede na sosednjo Evrazijsko ploščo, saj večji del slovenskega ozemlja pripada prav Jadranski mikroplošči (Šebela, 2005). Po Placerju jugozahodna Slovenija pripada Zunanjim Dinaridom, za katere so značilni prelomi v dinarski smeri in narivanje proti jugozahodu. Placer meni, da je Pivška kotlina del Snežniške narivne grude na severu in del Komenske narivne grude na jugu. Meja med obema narivnima grudama najprej poteka po Rakuliškem narivu in naprej po Snežniškem narivu vzhodno od Ilirske Bistrice (Šebela, 2005). Za Pivško kotlino so pomembni številni prelomi. Poleg starejših narivnih prelomov so tu še mlajši, neotektonski prelomi. Za nastanek tektonskih razmer v Pivški kotlini so pomembni predvsem Raški prelom, ki se med Zabičami in Ilirsko Bistrico odcepi proti severozahodu v Šembijski prelom, Predjamski prelom, Selški prelom ter Sajevški prelom, ki imajo značilno dinarsko smer SZ–JV. V nasprotju z njimi imamo prečne prelome SV–JZ, ki so sicer številčnejši, a tudi krajši. Zgoščeni so okrog naselij Slavina, Selce in Pivka. Ti prelomi sekajo narivnico, delijo karbonatne sklade v posamezne bloke ter dajejo strukturno zasnovo grapam, ki se stekajo v Pivško kotlino (Šebela, 2005). Že prej omenjeni tektonski okni pri Knežaku sta redka naravna pojava. Pleničar ju je leta 1959 opisal, in sicer manjše, ki leži zahodno od Zagorja, in bistveno večje pri Knežaku. Le-to je nastalo zaradi antiklinalnega vzbočenja fliša pri upognitvi roba flišne kadunje nazaj proti jugozahodu. Na shematičnem prikazu okna vidimo flišne plasti, ki so prevrnjene, kot tudi vse apnene plasti na stopnji od krednih do eocenskih. Dokaz po Pleničarju je v narivu apnenca preko fliša v obliki narivnega roba (Šebela, 2005). Na severozahodu Pivške kotline imamo še en tektonski pojav, in sicer tektonsko krpo pri kraju Šmihel pod Nanosom. Tektonski in erozijski procesi so jo ločili od krovne plošče, ki je bila pretrgana približno pred 20 milijoni let. Gre za lep primer, kjer na nagubanih laporjih in peščenjakih iz eocena ležijo starejše kamnine (apnenci in dolomiti) iz obdobja jure in krede (Gospodarič, 1975). Po mnenju Pleničarja je prav zaradi tektonskih razmer tok reke Pivke usmerjen proti severu kotline in ne proti jugu le-te. Flišna zapora, ki je nastala pri gubanju in narivanju, tako zapira odtok voda iz te pokrajine v reško flišno kotanjo (Šebela, 2005). Pivška kotlina je pokrajina na prehodu med celinsko in primorsko Slovenijo. Kljub bližini Tržaškega in Reškega zaliva so neposredni sredozemski podnebni vplivi tu skromni (bolj značilni za poletne mesece), veliko močnejši pa so vplivi celine, predvsem zaradi zaprtosti kotline in nadmorske lege v višini med 500 in 600 metri. Prehodnost pokrajine je najlažje opaziti v zimskih mesecih, ko hladen zrak iz celinske Slovenije vdira proti morju, kjer so temperature bistveno višje. Tak hladen zrak vdira skozi Postojnska vrata, hkrati pa zrak hladi najpogostejši veter te pokrajine v zimskem času, burja, ki piha z visokih kraških planot proti kotlini. Le-ta je najpogostejša v mesecu januarju in najbolj silovita na robu kotline, pri kraju Razdrto, ki povezuje Pivško kotlino z Vipavsko dolino. Zaradi vdora hladnega zraka in burje imajo kraji tik ob Postojnskih vratih in pod pobočji planot nekoliko nižje temperature od ostalih krajev Pivške kotline. Zaradi dobre prevetrenosti ima pokrajina v povprečju le 54 dni z meglo, ki se pojavlja v zimskih mesecih ob brezvetrju. Skupaj z meglo se pojavlja tudi temperaturna inverzija. Za zimske mesece so značilne tudi močne odjuge, ki povzročijo naglo taljenje snega tako v kotlini kot tudi na planotah, ki obdajajo Pivško kotlino (Enciklopedija Slovenije, 1994; Slovenija: pokrajine in ljudje, 2001). Povprečna julijska temperatura v Postojni za obdobje 30 let med 1961 in 1990 je bila 17,7° C, januarska -0,9° C in srednja letna 8,4° C. Povprečno letno v Postojni pade 1578 mm padavin, in sicer največ jeseni (najbolj namočen je mesec november), veliko padavin pa dobi tudi spomladi in v zgodnjem poletju, najbolj sušni pa so zimski meseci (najmanj padavin dobi mesec februar). Kljub veliki namočenosti se v Pivški kotlini v poletnih mesecih pojavlja suša, tako na njenem kraškem kot tudi na flišnem delu. Za poletne mesece so značilne tudi pogoste nevihte z nalivi, ki v kombinaciji z jesenskim deževjem povzročajo obsežne poplave v tej pokrajini (Enciklopedija Slovenije, 1994; Slovenija: pokrajine in ljudje, 2001; ARSO, 2010). Zaradi različne matične osnove oziroma geološke osnove (v kombinaciji z ostalimi pedogenetskimi dejavniki) so se v Pivški kotlini razvile temu primerne prsti. Tako so se na karbonatnih kamninah razvile rendzine in rjave pokarbonatne prsti, na flišnih kamninah rankerji in rjave prsti, na vlažnih rečnih nanosih pa gleji. Slednje najdemo tik ob vodah, poraščajo pa jih mokrotni travniki. Za višje ležeče in bolj suhe površine so značilne predvsem rendzine in rjave pokarbonatne prsti (Enciklopedija Slovenije, 1994; Slovenija: pokrajine in ljudje, 2001). Visoka talna voda in poplave ob spodnjem delu toka reke Pivke in večjem delu toka reke Nanoščice povzročajo, da so prsti tu slabo rodovitne in neprimerne za kmetijsko obdelovanje. V zgornji Pivški kotlini je kmetijsko obdelovanje prsti oteženo zaradi plitvosti le-te. Debelejše prsti so se tu razvile predvsem na dnu kotline, ki je večkrat letno poplavljena, in pa v vrtačah ali drugih plitvih kotanjah, kjer so prsti dovolj globoke za obdelovanje, hkrati pa so zaradi reliefne oblike zaščitene pred vplivi burje (Enciklopedija Slovenije, 1994; Slovenija: pokrajine in ljudje, 2001). Pivška kotlina je razdeljena na dve rastlinski območji: na submediteransko in dinarsko rastlinsko območje. Submediteransko območje zajema le dno in nižje obrobje Pivške kotline, za katerega so značilne toploljubne združbe puhastega hrasta in črnega gabra (OstryoQuercetum pubescentis) ter bukve in jesenske vilovine (Seslerio-Fagetum). Za samo dno kotline je značilna zmerno toploljubna združba hrasta in belega gabra (Querco-Carpinetum) ter poplavna združba doba in belega gabra (Querco roboris-Carpinetum). Na suhih tleh travišč kotline prevladuje združba nizkega šaša in skalnega glavinca (Carici humilis-Centaureetum rupestris), na dnu kotanj Pivških presihajočih jezer pa združba rušnate masnice in visokega trpotca (Deschampsio-Plantaginetum altissimae). Poplavna območja ob Nanoščici porašča združba modre stoţke (Molinietum caeruleae), na rjavih pokarbonatnih tleh pa v primeru gojenih travnikov združba visoke pahovke (Arrhenatheretum elatioris). Dinarskemu rastlinskemu območju pa pripadajo nekoliko višje lege, med 700 in 1200 m (pobočja Nanosa, Javornikov in Snežnika), kjer raste dinarski gozd jelke in bukve. Prav ti gozdovi so osnova za razvoj lesne industrije v Pivški kotlini (Enciklopedija Slovenije, 1994; Slovenija: pokrajine in ljudje, 2001). Pivško kotlino v največji meri prekrivajo travniki (44 %), sledi gozd, ki pokriva 26 % površin (veliko gozda je umetno nasajenega s črnim borom, smreko in macesnom), njive obsegajo okrog 9 % površin, 2 % površin pa zasedajo močvirja (Enciklopedija Slovenije, 1994). Pivška kotlina je pokrajina ob reki Pivki in po njej nosi tudi ime. Le-ta izvira pri kraju Zagorje in se v nestalnem počasnem toku vije preko naplavnih ravnic zgornje Pivške kotline. Pri Prestranku prestopi na flišne kamnine spodnje Pivške kotline, od koder naprej teče v stalni meandrirajoči strugi. V takem toku teče vse do Postojnske jame, kjer tudi ponikne. Porečje reke Pivke obsega okrog 300 km² (Enciklopedija Slovenije, 1994), kar je skoraj dvakrat več kot celotno ozemlje Pivške kotline, kar nam da vedeti, da se vode s sosednjih reliefnih enot pretakajo podzemeljsko in izvirajo v številni izvirih ob Pivki in Nanoščici, ki je glavni pritok Pivke. Pivška kotlina zaradi zapletene geološke zgradbe površja predstavlja tudi ločnico med dvema povodjema, in sicer črnomorskim ter jadranskim povodjem. Dobrih 80 % pokrajine pripada porečju Pivke in s tem povodju Črnega morja, medtem ko se slabih 20 % voda pokrajine preko Lokve in Sajevščice steka proti izvirom Vipave oziroma vodam reke Reke, katerih pot se konča v Jadranskem morju. Zaradi zapletenega stekanja voda v različnih smereh te pokrajine, se je pokrajine prijelo tudi ime »vodna streha notranjskega krasa« (Slovenija: pokrajine in ljudje, 2001). Porečje Pivke ima skupno okrog 140 km vodotokov, od katerih jih je le ⅓ stalnih, kar ⅔ je občasnih. Reka Pivka meri v dolžino 26 km, vendar ima le 11 km stalnega toka, od kraja Prestranek do ponora v Postojnski jami. Sklenjen površinski tok Pivke se začne v kraški globeli zahodno od kraja Zagorje, kjer je v obzidanem vodnjaku v Pivšcah njen glavni izvir. Ob glavnem izviru imamo še številne manjše izvire, ki izvirajo na nadmorski višini med 554 in 551 m. Izviri se tu pojavljajo zaradi stika dveh geoloških enot, in sicer je zahodni del kraške globeli iz paleogenskih apnencev Tabora, vzhodni del globeli pa je poglobljen v krednih apnencih. Izvir v Pivšcah ob visokih vodah premore okrog 1,5 m³/s vode, medtem ko v celotni globeli lahko izvira okrog 3,5 m³/s vode (Slovenija: pokrajine in ljudje, 2001). Izviri Pivke naj bi bili celo južneje od Zagorja. Vode naj bi se zbirale že na območju med Koritnicami, Bačem in Knežakom. Površina je tu prekrita z gruščnato-prodnatim drobirjem, ki so ga tu odložile pleistocenske vode, ki so pritekale iz pobočij Devina in Velike Milanje. Danes je to območje skoraj brezvodno, ostale so še naplavine in suhe struge, ki se napolnijo le ob ekstremnih padavinah. Podzemno pa se vode od tu pretakajo proti reki Pivki kot tudi izvirom pritokov reke Reke (Kovačič, 2006). Pivka od izvira v Pivšcah teče proti severu kotline skoraj premočrtno, saj je bila njena struga regulirana. Največ voda priteka podzemeljsko z vzhodne strani, planot Javornikov in Snežnika, saj sta ti dve planoti bistveno bolj namočeni kot pa zahodno obrobje Pivške kotline, Slavenskega ravnika in Taborskega grebena (Petrič & Kogovšek, 2005). V spodnjem toku dobi Pivka največji pritok, Nanoščico, ki odmaka večji del spodnje Pivške kotline. Na srednji Pivški kotlini pa pritekajo v Pivko še Porečnik, katerega vode pritekajo s planote Orehovškega krasa in flišnega zaledja Orehovških brd, ter Stržen, ki izvira v bližini Stare vasi pri Postojni. Nanoščica je najdaljši in najizdatnejši pritok Pivke, ki meri okrog 21 km in ima približno 19 km stalnega toka ter teče po nepropustni flišni kamninski podlagi. Nanoščica ima še okrog 31 km manjših pritokov, od katerih pa je le slaba ⅓ stalnih. Ime je dobila po planoti Nanos, pod katero v številnih povirjih izvira. Tudi Nanoščica ima zelo majhen strmec in se vije v številnih meandrih proti sotočju z reko Pivko, s katero se zlije tik pred Postojno. Teče po nepropustnih kamninah, katere večina sestavljajo laporji, peščenjaki in konglomerati, ki so bili odloženi v eocenu. V njih se je razvil normalen rečni relief. Dna dolin prekrivajo rečni nanosi, večinoma pesek z ilovico, redkeje pa tudi prod. Zaradi kamninske zgradbe in podtalnice tik pod površjem so ob Nanoščici številna močvirja (Kranjc, 1985). Po rečnem režimu sodi reka Pivka v dežno-snežni rečni režim z zmerno mediteransko različico. Prvi višek ima v mesecu novembru (12,8 m³/s), drugega v mesecu marcu (8,0 m³/s), primanjkljaj pa v mesecu avgustu (1,2 m³/s). Povprečni mesečni pretok pred Postojnsko jamo znaša 6,1 m³/s, minimalne in maksimalne vrednosti pa se gibljejo med 0,022 m³/s in 70 m³/s (Enciklopedija Slovenije, 1994). Ob močnejših ali dolgotrajnejših padavinah na območju Pivške kotline z njenim zaledjem se ob reki Pivki pojavljajo vsakoletne sezonske poplave. Poplave v Pivški kotlini so za razliko od poplav v nekaterih drugih slovenskih pokrajinah nekaj čisto vsakdanjega. Največ poplav (glede na dolžino trajanja poplav) je jeseni, od septembra do novembra, najmanj pa v poletnih mesecih. Prevladujejo predvsem kratkotrajnejše poplave, ki trajajo nekje do tri dni. Glavni vzrok za poplave so padavine, ki lahko posredno in neposredno vplivajo na le-te. Količina padavin in njihova intenzivnost sta ključna faktorja za razumevanje poplav, prav tako je pomembna še geološka zgradba površja, po katerih padavine odtekajo s tega območja. Glede na izvor poplav v Pivški kotlini lahko govorimo o dveh tipih. V pokrajini imamo tako kraške kot tudi površinske poplave, ki so odvisne od geološke zgradbe. Ker je Pivška kotlina zgrajena tako iz karbonatnih (apnenec) kot tudi flišnih kamnin, sta prisotna tu oba tipa poplav. Za kraške poplave je značilna umirjena voda, saj kraški izviri začnejo delovati in naraščati dokaj počasi, poleg tega je za kraško površje značilna kraška retinenca. Kraške poplavne vode so značilne za zgornjo Pivško kotlino, medtem ko so za spodnjo Pivško kotlino značilne površinske poplave. Flišne kamnine so »krivec« za poplave, saj vodotoki hitro reagirajo na padavine ter na ta način povzročijo burne in kratkotrajne visoke vode. Kraške poplave zgornje Pivške kotline prizadenejo predvsem uravnano dno ob Pivki in kraške kotanje – kraška presihajoča Pivška jezera, medtem ko površinske poplave na flišnih kamninah prizadenejo predvsem površine v trikotniku Zalog–Mali Otok–Postojnska jama ter površine ob strugi Stržena (spodnja Pivška kotlina) (Kranjc, 1985). V letih 1936 in 1937 je bilo na strugi Pivke opravljenih 12,5 km regulacij. Želeli so preprečiti poplave, vendar jim prav zaradi kraških tal le-teh ni uspelo odpraviti. Ljudje so se namreč skozi generacije prilagodili na poplave in tako svoja bivališča kot tudi gospodarske objekte zgradili na nekoliko višjem svetu ob reki. Ob sami reki pa jim površine služijo kot travniki oziroma pašniki, na katerih se v bolj sušnem delu leta lahko prideluje seno za živino ali pa se le-ta pase (Kranjc, 1985). Padavine so vedno v veliki meri glavni vzrok poplav, ne le v Pivški kotlini, ampak tudi drugje po Sloveniji ter po svetu. Ker se Pivška kotlina nahaja med visokimi Dinarskimi planotami, pade tu zaradi orografskega efekta velika količina padavin, ki direktno kot tudi indirektno polnijo kotlino z vodami. Potrebno je razumeti, da porečje reke Pivke zajema območja izven Pivške kotline in prav planote, ki obdajajo Pivško kotlino, so tiste, ki oskrbujejo izvire ob vznožju le-teh. Sama kotlina prejme okrog 1500 do 1600 mm padavin letno (1578 mm za obdobje 1961–1990), medtem ko obrobje kotline prejme tudi več kot 2000 mm padavin, kar je jasno razvidno na padavinski karti za območje med letoma 1961 in 1990 (Geografski atlas Slovenije, 1998; ARSO, 2010). Poplave prizadenejo skupaj 15,5 km² površja Pivške kotline, kar je sicer le 6 % vsega porečja Pivke (po Kranjcu ta meri 270 km²), vendar če upoštevamo le območje Pivške kotline (po Kranjcu 96 km²), poplave prizadenejo kar 16 % njenih površin. Večji del teh poplav je na flišni, spodnji Pivški kotlini (ob Nanoščici in Pivki nižje od Prestranka), prizadene pa 8,8 km² (57 % vseh poplav v kotlini), medtem ko je na zgornji Pivški kotlini poplavljenih »le« 6,4 km² (41 % vseh poplav v kotlini). Reki Pivki pripada največje poplavno območje, ki meri 7,5 km² (49 % vseh poplav), nekaj manjše poplavno območje je ob reki Nanoščici, ki meri 5,5 km² (35 %), 2,2 km² (15 %) poplavnega sveta Pivške kotline pa pripada poplavam ob Pivških kraških jezerih. Zgolj 1 % poplavnih površin kotline pa pripada manjšim tokovom izven porečja Pivke (Sajevščica, Lokev …) (Kranjc, 1985). Poleg Pivških jezer, zaprtih kraških depresij, so poplavljena tudi nekatera druga območja (npr. med vasmi Bač in Knežak). Leta 1991 je bilo na tem delu Zgornje Pivke, ki še pripada območju občine Ilirska Bistrica, poplavljenih okrog 38 ha površin (všteto je Šembijsko jezero), leta 2000 pa kar 59 ha (brez Šembijskega jezera). Vodostaji posameznih zaključenih poplavljenih območij so različni. Leta 2000, ko se je nivo podtalnice ponekod dvignil za približno 30 m, je bil njihov razpon med 571,0 in 576,5 m (Kovačič, Habič, 2005). V prejšnjih poglavij je bil poudarek na obsegu in značilnostih današnjih poplav. Vendar je namen diplomskega dela predvsem preučitev sedimentov pleistocenskih poplav. Že v preteklosti so se mnogi raziskovalci ukvarjali s sedimenti v Postojnski kotlini, saj so jih našli na nadmorskih višinah, ki so daleč izven obsega današnjih poplav. Prve raziskave jamske sedimentacije pri nas so se začele šele z izkopavanji Srečka Brodarja (1948, 1951, 1952, 1966, 1970; Rakovec, 1954; Osole, 1968) paleolitskih jamskih najdišč v Postojnski jami, Betalovem spodmolu, Otoški jami, Županovem spodmolu … Poleg paleontoloških raziskav je Brodar s svojimi opažanji veliko prispeval tudi k razumevanju morfogeneze Postojnske kotline. Bil je predvsem pozoren na pojavljanje obsežnih plasti poplavne ilovice v nadmorskih višinah, ki se niso skladale z današnjim poplavnim nivojem (Brodar, 1966). Poleg Brodarja je kasneje v raziskavah sodeloval tudi Rado Gospodarič. Preiskoval je sedimente v Postojnski jami in na površju Postojnske kotline. Opisal je razne profile v kotlini, posebno pozornost je namenil profilu ob cesti Prestranek–Orehek, profilu pri Grobiščah in profilu, ki je bil razgaljen ob gradnji hotela pri Postojnski jami. Omenjeni profili so podrobneje opisani v nadaljevanju besedila. Po preučitvi profilov je Gospodarič predvideval, da je segala zapolnitev Postojnske kotline do 540 m. Podrobneje je razčlenil tudi jamske sedimente tako v Postojnski kot v Planinski jami (Gospodarič, 1976). Potrebno je omeniti še paleontologa Franca Osoleta (1966) in Ivana Rakovca (1954). Prvi je veliko prispeval k raziskovanju arheoloških najdišč Pivške kotline. Deloval je predvsem na Orehovškem krasu pa tudi v Parski golobini. Ivan Rakovec je s preučitvijo ostankov povodnega konja, najdenega v Postojnski jami in pred njo, prvi postavil časovne okvirje ojezeritve Pivške kotline. Anton Melik (1955) je na podlagi Brodarjevih jamskih raziskav nadaljeval študijo na površju. Pozornost je posvečal površinskim sedimentom, saj je bil mnenja, da če je obstajala kdaj ojezeritev Postojnske kotline, je morala velika povodenj pustiti tudi znake na površju. Melik je na podlagi Brodarjevih raziskav v jamah iskal ustrezne ekvivalente poplavnih sedimentov na površju. S sedimenti na Postojnskem krasu se je med drugimi ukvarjal tudi Uroš Stepišnik (2001). Bolj podrobno je preučeval sedimente v udornicah nad Postojnskim jamskih sistemom. Z granulacijskimi ter mikroskopskimi analizami sedimenta je ugotovil, da so sedimenti na dnu preučevanih udornic rezultat sedimentacije iz poplavnih vod. Glede na to da je ugotovil višine sedimentov, ki se skladajo z ugotovljenimi višinami tako pri Brodarju, Gospodariču kot pri Meliku, lahko sklepamo, da je poplavno ilovico odložila ista poplavna voda v preteklosti. Z metodo paleomagnetizma je Mihevc s sodelavci (Bosak in sod., 2008) analiziral, preučil in datiral veliko jamskih profilov po celotni Sloveniji med drugim tudi v Pivški kotlini. Za nas pomembni jami, kjer so potekale raziskave, sta Postojnska jama in Zguba jama. Vzorce sedimentov je datiral s pomočjo raznih metod 14C, Th/U in ESR. Skupina strokovnjakov pa je prišla do zanimiv rezultatov, saj so vsi vzorci pokazali na znatno večjo starost, kot je bila dognana do sedaj. Vsi omenjeni avtorji so na različnih lokacijah, v drugem časovnem obdobju in z drugačnimi metodami ugotovili nadmorske višine poplavne ilovice, ki segajo do višine 540 m ali jo celo presegajo. Na podlagi teh ugotovitvah lahko trdimo, da so bile poplave v Postojnski kotlini v preteklosti znatno obsežnejše, kot so danes. Kdaj so se te poplave zgodile, do katere nadmorske višine so segale in kolikokrat so se ponovile, pa so še odprta vprašanja, na katera ne poznamo še natančnih odgovor. Spodnja Pivška kotlina ali drugače imenovana Postojnska kotlina je obsežen poplavni svet. Na tem območju zato ne manjka sledov poplavnih vod oziroma poplavnih sedimentov. Ko se vode razlijejo iz struge reke Pivke, se tok upočasni in voda skoraj miruje. Takrat se začne odlaganje najfinejšega materiala. Za akumulacijo materiala, katerega premer drobca je manjši od 0,1 mm, mora imeti voda hitrost manj kot 0,01m/s (Ford, Williams, 1989). Sediment, ki suspendira iz poplavnih vod, imenujemo poplavna ilovica ali glina. Izvor le-te lahko poiščemo v zaledju površinskih tokov. Sodeč po mineralni kompoziciji, so bile zaledje tako danes kot v preteklosti hitro razpadajoče flišne kamnine, ki na debelo pokrivajo Pivško kotlino (Bosak in sod., 2008). Prve sistematske študije jamskih sedimentov so bile izvedene med arheološkimi izkopavanji sedimentov na vhodnih delih jam Pivške kotline (Brodar, 1948, 1951, 1952, 1966, 1970; Rakovec, 1954; Osole, 1968). Do takrat so bile znane le višine recentnih poplav, ki danes pred Postojnsko jamo znašajo do višine 515 m. Z odkrivanjem arheoloških najdišč se je začelo tudi raziskovanje poplavnih sedimentov. Ker so bili sedimenti najdeni do višine 535 m v Betalovem spodmolu, 548 m v Postojnski jami, 553 m v Parski golobini in do 560 m v Zgubi jami, se je porodila ideja o obsežni ojezeritvi Pivške kotline oz. po Brodarju (1966) o velikem flišnem zasipu. V tej fazi naj bi bile zasute vse jame na obrobju kotline. Flišni zasip naj bi sestavljali flišni peski najrazličnejše zrnavosti, ki ne presegajo velikosti 3 mm in so v manjši meri nekoliko pomešani s flišno ilovico, prodniki in čisto ilovico. Določil je tudi razmerje, ki ga sestavlja 65–85 % flišnega peska in 15–35 % flišne gline. Vprašanje, ki se je nato pojavilo, je bilo, kdaj v geološki zgodovini se je zgodila ojezeritev. Bolj obširne in natančnejše študije jamskih sedimentov je izvedel Gospodarič (1969, 1975). Uporabil je relativno metodo primerjave jamskih sedimentov iz različnih jam in tudi numerične ter druge metode, kot so 14C, Th/U, ESR. S primerjavo sedimentov in numeričnih metod v jamah je prišel do sklepa, da jamski sedimenti niso veliko starejši od 350 ka. Z bolj obsežnejšim datiranjem s Th/U metodo, ki sta se jo posluževala predvsem Andrej Mihevc in Nadja Zupan Hajna (Bosak in sod., 2008), pa je prišlo tudi do boljšega razumevanja in boljše predstave o kronološkem zaporedju speleoloških dogodkov v geološki zgodovini. Rezultati so pokazali, da je rast speleotemov korespondenčna toplejšim obdobjem pleistocena in da so številke sedimentov večje od meje Th/U metode (550 ka) (Bosak in sod., 2008). Z novimi metodami se je dojemanje nastanka jam in njihovih sedimentov docela spremenilo. Leta 1952 je Srečko Brodar s sredstvi ljubljanske Akademije za znanosti in umetnosti začel s sondiranjem na nekaterih mestih v Postojnski jami. Sledove poplavne ilovice je našel v suhih predelih jame, od nadmorske višine 519 m v Pisanem rovu pa do 548 m v stranskem rovu Gotske dvorane. Predvideval je, da se je večina plasti poplavne ilovice na sondirnih točkah sedimentirala v ledeni dobi würma. Po Brodarju (1966) naj bi bil izvor ilovic erodirani ostanki velikega flišnega zasipa v akumulacijski dobi, ki ga sam uvršča v mindelski-riški interglacial. Predvideva, da je zasip v glavnem zapolnil že izdelane jame v veliki akumulacijski fazi že v starejšem pleistocenu. V sledeči erozijski fazi, še pred riško poledenitvijo, pa naj bi ga vode skoraj povsem odstranile. Ohranili so se večinoma samo ostanki, le v posebnih pogojih naj bi se flišni zasip ohranil v prvotni legi, kot npr. v profilih v umetnem rovu Postojnske jame (Brodar, 1966). Brodar (1966) je izvor in sedimentacijo poplavne ilovice kronološko določil na podlagi paleontoloških sledov, predvsem jamskega medveda (Ursus spelaeus Rosenm). Uporabljenih ni bilo nobenih datacij, zato so Brodarjeve kronološke uvrstitve glede velike akumulacije in sekundarne sedimentacije le domneva. V naslednjih odstavkih bodo predstavljeni nekaterih primeri sondiranja iz Postojnske jame. Poudarek je na primerih, pri katerih je bila nadmorska višina najdenih poplavnih sedimentov okrog 540 m. Rado Gospodarič (Brodar, 1966) je v Gotski dvorani na višini 548 m našel manjši stranski rov v celoti zapolnjen z naplavljeno flišno ilovico, ki naj bi bila ostanek velikega zasipa iz akumulacijske faze. V tej fazi so se jame, po Brodarju, bolj ali manj, tudi do stropa, napolnile s flišnim peskom. Na podobni nadmorski višini so našli poplavno ilovico tudi ob železnici (525 m), za podrtim kapnikom, kjer se vzdiguje kup ilovice vsaj 20 m visoko. Sediment naj bi bil tudi tu erodiran ostanek flišnega zasipa. Ostanki le-tega so bili najdeni tudi v umetnem rovu, ki povezuje Postojnsko jamo s Črno jamo. Rov je na nadmorski višini 520 m in je umetno narejen v krednih apnencih. Na nekaterih mestih prečka naravne jame, ki so več metrov visoko in prav do vrha zapolnjene s flišno naplavino. Ta je po Brodarju (1966) še v prvotni legi odložen sediment velikega flišnega zasipa. Prav v Umetnem tunelu je leta 2003 Mihevc s sodelavci datiral in analizirali dva izmed mnogih profilov narejenih v Postojnski jami. Profil sta paleomagnetsko analizirala in datirala Šebela & Sasowsky leta 1999 in Sasowsky, Šebela & Harbert leta 2003, vendar rezultati zaradi številčno majhnega vzorčenja niso bili uspešni in so pokazali starost 0,99–0,78 Ma1. Rezultati datiranja iz leta 2003 so pokazali dve možni obdobji 0,99–1,07 Ma in 2,14–2,15 Ma ali celo starejše. Zaradi boljših rezultatov so leta 2007 ponovno vzeli vzorce, ki pa so danes še vedno v procesu obdelave (Bosak in sod., 2008). V Malih jamah, na višini 531 m, so v izjedenih jamskih stenah našli drobne flišne in apnenčeve prodnike, ki bi bili lahko ostanek prvotnega flišnega zasipa. Še naprej po rovu, na višini 536 m, so bili najdeni prodniki flišnih kamnin in apnenca, pomešanega z rjavosivo in rdečo ilovico. Verjetno gre v tem primeru za material, ki se je presedimentiral iz flišnega zasipa in kasneje pomešal z rdečo ilovico. Glede na vse ugotovitve Brodar (1966) predvideva, da so bile tudi Male jame do stropa zasute s flišnimi naplavinami, a so se v mlajši erozijski fazi spet v znatni meri izpraznile. V njih je ostalo v glavnem samo nekaj iz flišnega zasipa preloženega gradiva. Gospodarič (1975) je na podlagi sedimentov v suhih rovih Postojnske jame razvrstil naplavine v tri vrste. Ena izmed teh je poplavna flišna ilovica med mlajšo in najmlajšo sigo, ki se pogosteje pojavlja v suhih jamskih rovih do višine 540 m. Sam jo uvršča v zgornji würm, na podlagi datacije spodnje sige, ki sta jo izvedla H. Franke in M. Geyh leta 1971 in je pokazala starost okoli 40 000 let. Časovna opredelitev flišne ilovice in drugih sedimentov, ki tako ilovico vsebujejo, ni enostavna. Na mnogih mestih v jami so, po Brodarju, sedimente odlagale jamske vode že v času po mlajši erozijski fazi v razno močnih humidnih odsekih mlajšega pleistocena – v času od riške poledenitve pa skoraj do viška zadnje würmske poledenitve. Približno kronološko zaporedje je mogoče ugotoviti le takrat, če sama flišna plast vsebuje paleontološke ali kulturne sledove. Lahko nastopa v sklopu skupaj z drugimi plastmi, ki jih je mogoče po njihovi sestavi in vsebini ter po stratigrafskem zaporedju časovno opredeliti. Na srečo so v Postojnski jami sedimenti z mlajšo pleistocensko favno, posebno z ostanki jamskih medvedov, dokaj pogost pojav. V nekaterih je Brodar zasledil tudi nedvomne dokaze o navzočnosti paleolitskega človeka, ponekod celo v več horizontih zaporedoma (Brodar, 1966). Brodar uvršča flišni zasip v mindelsko-riško medledeno dobo, Gospodarič pa v ledeno dobo wurma. Ni dvoma o tem, da so bili rovi Postojnske jame zapolnjeni s flišnim materialom. Sodeč po sedimentih, se je to v geološki zgodovini ponovilo večkrat. Vprašanje pa je, ali so se vode dvignile do 548 m in kdaj, ali je bil to le lokalni dvig piezometra, ali pa je poplava segala dlje v kraško podzemlje in celo na površje. Karta je izdelana na podlagi nadmorske višine 540 m, ker so bili na tej višini najbolj pogosto najdeni poplavni sedimenti v posameznih delih Postojnske jame. Prikazuje oceno poplavnega območja Pivške kotline do nadmorske višine 540 m. Rakovec je v 40-ih letih prejšnjega stoletja od Prirodoslovnega muzeja v Ljubljani dobil v pregled fosilne ostanke, med katerimi je naletel na distalni del stegnenice (femur) in na dva fragmenta spodnjih čeljustnic. Na priloženem listku je sicer pisalo »verjetno cervid«, vendar je Rakovec takrat menil, da gre za ostanke povodnega konja. Za te ostanke, ki so bili najdeni pred Postojnsko jamo, je menil, da gre za skupno najdišče, saj so bili ostanki iste barve in podobni po ohranjenosti (Rakovec, 1954). Na femurju se je med obema kondiloma in nad njo držal močno zalepljen prod. Prodniki so bili le napol zaobljeni in različnih velikosti. Največji so imeli 3 cm premera. Med njimi so bili zastopani apnenčevi in peščenjakovi kosi ter drobci glinastih skrilavcev in laporjev. Lepilo sivorumene barve je bilo deloma apneno deloma iz flišne ilovice. Prodni ostanek kaže na to, da leži najdišče res v območju Pivške kotline (Rakovec, 1954). Čeljustnici sta bili najdeni že pred letom 1831 in sta pripadali osebnim zbirkam, ki so bile kasneje odkupljene s strani muzeja. V muzeju so bili poleg čeljustnic in dela stegnenice tudi 4 molarji povodnega konja, vendar so bili brez navedbe najdišča. Rakovec (1954) je predvideval, da so bili zobje najdeni na istem mestu kot stegnenica in čeljustnici, a mogoče kasneje, saj je bil mnenja, da v tistem času kakšna druga jama ne pride v poštev. V ostalih jamah na območju Pivške kotline se takrat še ni raziskovalo in tudi ne tako globoko kopalo kot v Postojnski jami. To je bil prva najdba povodnega konja v Slovenji. Rakovec (1954) je primerjal najdene ostanke povodnega konja z recentnimi kostmi afriškega povodnega konja in ugotovil, da je bil najdeni povodni konj pred Postojnsko jamo manjše rasti. Zanimivo je, da je Rakovec na podlagi različne ohranjenosti zob ugotovil, da niso vsi zobje ležali na istem prvotnem nahajališču in zato je bila njihova transportna pot na drugo mesto različno dolga. Rakovec dovoljuje možnost, da je nekaj zob, ki naj bi bili hkrati odplavljeni z istega prvotnega nahajališča, med transportom kje obtičalo in so bili tam začasno prekriti ter tako zavarovani pred nadaljnjimi poškodbami. Menil je tudi, da je v tem primeru skoraj nemogoče, da bi se nato vsi molarji znašli na istem sekundarnem mestu. Na sredozemskih otokih so živeli v pleistocenski dobi precej manjši povodni konji od današnjih. Hippopotamus pentlandi H.v. Meyer je bil razširjen na Siciliji, Malti in Kreti. Njegove ostanke so našli pretežno v kraških jamah ter na sredozemskih otokih, medtem ko so iz kontinenta znana le maloštevilna najdišča v Italiji. Rakovec je sklepal, da se je pritlikavi povodni konj H. pentlandi razširil iz Sicilije po Apeninskem polotoku in nato vsaj do naših krajev, če ni morda ob vzhodnem robu Alp segal še dalje proti severu. Kako daleč so bili razširjeni povodni konji proti vzhodi in jugovzhodu, se ne ve. Boule (Rakovec,1954 ) je na karto razširjenosti povodnega konja v pleistocenski dobi vrisal Istro kot edino področje vzhodno od Apeninskega polotoka, navedel ni nobene podrobnosti ali najdišča. Po karti Joleauda (Rakovec, 1954) pa naj bi bil povodni konj razširjen po večini Balkanskega polotoka. Po legi nosnih, očesnih in ušesnih odprtin na lobanji staropleistocenskega povodnega konja so ugotovili, da je bil že takrat prilagojen na življenje v vodi, kakor je danes. Joleaud je menil, da je živel na skrajnem jugu Afrike in da še danes biva v Etiopiji tudi v takih krajih, kjer se temperatura pozimi spusti skoraj do ničle ali celo pod njo. Vsekakor je gotovo, da se je v hudih zimah umaknil in se še umika v toplejše kraje. Če morda ni toliko občutljiv za nizke temperature, je pa vsaj navezan na nezmrznjene vode. Prav s tega vidika je treba povodnega konja šteti med najbolj karakteristične sesalce za toplo podnebje (Rakovec, 1954). Rakovec (1954) meni, da povodni konj v pleistocenski dobi ni mogel vztrajati v takih krajih Evrope, kjer so vode zamrznile v zimskem času. Potemtakem bi morale najdbe iz bližine poledenelih Alp, kamor štejemo lahko tudi Pivško kotlino, in kjer je tudi huda burja v zimskem času močno znižala temperaturo, izvirati le iz medledenih dob. Zato sta v tem primeru po Rakovcu možni le dve medledeni dobi, günško-mindelska in mindelsko-riška. Pritlikavost povodnih konj je nastala na kontinentu predvsem zaradi poslabšanja življenjskih pogojev. Ker se je poslabšanje stopnjevalo z vsakokratno poledenitvijo, je razumljivo, da so se pritlikavi povodni konji razvili razmeroma pozno. Tako je že Capellini (Rakovec, 1954) ugotovil, da se pojavlja ta povodni konj v plasteh mlajših od villafranchija2. Po Vaufreyu (Rakovec, 1954) kaže mali povodni konj prej na srednji kot na starejši pleistocen, saj je v južni Italiji bival še v prvem würmskem interstadialu. Na podlagi prejšnjih ugotovitev Rakovec uvršča povodnega konja iz Pivške kotline v mindelsko-riško medledeno dobo (Rakovec, 1954). Glede na to da povodni konj v majhnih ali deročih vodah ni mogel preživeti, Rakovec (1954) meni, da se je v Pivški kotlini v času predzadnje medledene dobe nedvomno raztezalo precejšnjo jezero. Namiguje namreč, da bi bile mogoče v istem času tudi ojezeritve v drugih kraških kotanjah in poljih. Na dnu takratnega jezera je bila odložena flišna ilovica, ki je še danes ohranjena na mnogih mestih v Pivški kotlini. Brodar jo je našel v Betalovem spodmolu, Otoški jami, Postojnski jami, Parski golobini in še v nekaterih drugih jamah. Po njegovih ugotovitvah je gladina tega jezera presegala višino 553 m. Najdba povodnega konja pa nakazuje na možnost, da je bila ojezeritev Pivške kotline v mindelsko-riški medledeni dobi (Rakovec, 1954). Ko je jezero odteklo ali morda zaradi dolgotrajnejše suše le presahnilo, je bil povodnim konjem onemogočen nadaljnji obstoj. Ker so med obravnavanimi ostanki zastopane stare in komaj dorasle živali, je potrebno pomisliti na tak naravni dogodek z daljnosežnimi posledicami. Rakovec (1954) ne dvomi, da so te živali takrat poginile. Verjetno so tedaj povodni konji pri nas povsem izginili. Nastop čedalje hladnejšega podnebja je preprečil doseljevanja novih povodnih konj iz južnejših krajev. Ostanek proda na femurju povodnega konja dokazuje, da so po osušenih jezerskih tleh Pivške kotline tekle pozneje vode z veliki strmcem in da so prenašale prod preko vse kotline ter ga odlagale v Postojnski jami. Ta očitna sprememba je po Rakovcu mogla nastati le zaradi tektonskega dviganja na celotnem območju Pivške kotline. Ob upoštevanju Brodarjevih dognanj gre v tem primeru za mlajšo erozijsko dobo, ki je nastopila takoj po zaključku mindelsko-riške dobe ali vsaj v začetku riške poledenitve. Poznejša doba je izključena zaradi debele plasti grušča v Betalovem spodmolu, ki se je nakopičila v času riške poledenitve. Če se jezero ni že prej osušilo, je bilo to dviganje zadosten vzrok, da je takrat popolnoma odteklo. Tedaj je deroča Pivka, v jezerski fazi odložene naplavine, v precejšnji meri odplavila in z njimi tudi ostanke povodnih konj ter vse s prodom vred odnesla v Postojnsko jamo. Odplavljeni material s fosilnimi ostanki, je v zatokih in drugih zavetnih delih Postojnske jame obtičal in se tako ohranil do današnjih dni (Rakovec, 1954). Rakovec (1954) je na podlagi ostankov povodnega konja najdenih pred Postojnsko jamo, uvrstil ojezeritve Pivške kotline v mindelsko-riško medledeno dobo, približno 400 000 let nazaj. Povodni konj Hippopotamus pentlandi naj bi živel le v toplih obdobjih pleistocena in v mirnih vodah. Zato je sklepal, da je moralo biti v Pivški kotlini toplo podnebje in obsežno ter mirno vodno telo. Torej je povodni konj živel v eni izmed medledenih dob in bival v jezeru Pivške kotline. Ustrezna medledena doba mora biti starejša od riškega glaciala in mlajša od mindelskega. Ker naj bi povodni konj živel prej v srednjem kot v starejšem pleistocenu, saj je v južni Italiji bival še v prvem würmskem interstadialu; je edina doba, ki odgovarja vsem pogojem je mindelsko-riška medledena doba. Na podlagi omenjenih dejstev Rakovec uvršča povodnega konja in Brodarjev veliki flišni zasip v mindelsko-riško medledeno dobo. Tej je sledila mlajša erozijska faza, v kateri so vode po Rakovcu (1954) odplavile flišno naplavino in kosti povodnih konjev v Postojnsko jamo, kjer so bile nato prekrite s kasnejšimi sedimenti. Poleg jamskih poplavnih sedimentov, ki nakazujejo na to, da je bila Postojnska kotlina ojezerjena, bi morala povoden pustiti dokaze tudi na samem površju. Z iskanjem jezerskih sedimentov na površju kotline se je ukvarjal tudi Melik (1955). Dokaze za poplave je iskal v jezerskih usedlinah v ravninskem delu porečja Nanoščice in Pivke. Po njegovem bi se morale poznati vsaj obrežne terase v zaporednih stadijih umikanja jezera. Poleg Melika sta se z preučevanjem reliefa ukvarjala tudi Gospodarič in Habič (1966), ki sta iskala dokaze za poplave v nizih teras Pivške kotline. Danes je aluvialno dno ob sotočju Nanoščice in Pivke na nadmorski višini med 516 in 518 m, a se ob strugah navzgor polagoma dviga, tako da je aluvialna ravnica ob Nanoščic pri Landolskem mostu 526 m, ob Pivki pri Rakitniku pa na višini 520 m. Dolinsko dno omejuje dokaj izrazita ježa višje terase. Ta je najbolj obsežna na levem bregu Črnega potoka v predelu pred Risnikom in sega do višine okrog 525 m. Na zahodni strani je prislonjena na, pod Zagonom, komaj nekaj metrov višjo ravnico (Gospodarič, Habič, 1966). Nad aluvijem je ob sotočju dobro vidna višja terasa na nadmorski višini okrog 534–535 m. Ta terasni nivo obsega pri Postojni zelo široko območje. Na njem so vasi Veliki otok, Kazarje in Zalog. Tudi višje ob Pivki in Nanoščici je zelo izrazit rob terase, ki poteka enakomerno na višini okrog 535 m, med Landolom in Hrenovicami pa okrog 533 m. Ta terasni nivo je prvi, ki bi bil lahko dno Postojnskega jezera zgornje diluvialne dobe, saj posebno nad sotočjem Nanoščice in Pivke obsega skoraj ravno ploskev (Melik, 1955). Bolj kot po nadmorski višini Gospodarič in Habič ločita terase po njihovi strukturi. Nižja terasa (520–526 m) je akumulacijska, saj jo sestavljata flišna glina in pesek ter razmeroma debel in lepo zaobljen prod raznobarvnih rožencev in kremenov. Podobno gradivo lahko zasledimo v terasah ob Nanoščici navzgor, medtem ko prevladuje v akumulacijski terasi ob Pivki pretežno flišni peščenjak, ki je pomešan z glino. Ker pa je avtohtona preperina flišnih plasti zelo podobna prepereli akumulaciji, ob Pivki navzgor Gospodarič in Habič veliko težje ločita akumulacijsko teraso od erozijske. Akumulacijska terasa je le del obsežnega zasipa, ki je zapolnil že izvotljene jamske prostore v sistemu Postojnske jame približno do višine 528 m. Nanj je opozoril Brodar (1951) ob izkopavanjih v Otoški jami, kjer je hkrati zastavil tudi vprašanje, ali je možno povezati zasip in teraso. Akumulacijska terasa postopoma prehaja v višjo teraso pri Zagonu in Velikem Otoku v višini 530–535 m, na njej ni bilo najdenega niti peska niti proda. Gospodarič in Habič (1966) menita, da nasipavanje ni segalo preko starejše erozijske terase, ki je prekrita le z debelejšim slojem avtohtone preperine. Ta erozijska terasa je na široko izoblikovana ob Nanoščici in Pivki, zasledimo jo lahko pri Malem Otoku in Kazarjih zahodno od Postojne. V tem predelu je nad njo ohranjena še višja terasa manjšega obsega z višinami okrog 540 m. Še starejša uravnava je na flišu na višini med 550 in 560 m. Na tej erozijski terasi stoji mesto Postojna in vasica Zagon. To je obenem tudi najvišja terasa v flišu pri Postojni. I – Fluvialna kraška uravnava Postojnske stopnje v višini okoli 590 m. II – Nižja fluvialna kraška uravnava v Postojnski stopnji z Magdalensko suho dolino med 570 in 560 m. III – erozijske terase v flišu v višini med 550 in 540 m. IV – erozijske terase v flišu med 530 in 535 m. V – akumulacijska terasa in zasip v Otoški jami. VI – aluvialno dno Nanoščice in Pivke s terasami Črnega potoka. Slepe doline – A) Špile, B) nad Risnikom, C) polica pri Sv. Andreju, D) Risnik Jame – a) Čednikova kašča, b) Kotova jama, c) Magdalena jama, d) Betalov spodmol, e) jama Koliševka, f) Otoška jama, g) Lekinka, h) podzemeljska Pivka pod Otoško jamo, i) Pivka jama Melik (1955) med dokaze za obstoja jezera uvršča tudi lokacijo starih opekarn, ki so za svoj obstoj rabile bližino obsežnih nahajališč gline. Na starih avstrijskih topografskih kartah je zahodno od Kazarij malo pred mostom čez Pivko označena prva opekarna, druga je označena južno ob Malem Brdu, severozahodno od Hruševja na višini 538 m, na novejših topografskih načrtih pa je vrisana še tretja opekarna, zahodno od Postojne, ki je bila zaprta v zgodnjih petdesetih letih prejšnjega stoletja. Jame in izkopi, v katerih so kopali glino, so v pobočju nad manjšo grapo, na nadmorski višini višini 521 m. Sama opekarna in izkopi gline se nahajajo na 536 m. V profilu, ki je posledica izkopavanj opekarne, so v njegovem vrhnjem delu odstranili 0,5–1 m debelo plast rdečkaste gline, v kateri so bili primešani prodniki in droben pesek, tej je sledila 5 do 6 m debela plast rdečkaste gline, v kateri so bile dobro vidne vodoravne sedimentirane plasti, pod njo so bile plasti svetlejše rdeče gline, ki je z globino postajala še svetlejša. Najbolj svetlosiva, zelo mastna glina je bila spodaj ob potočku v dnu male grape. Debelina kvartarnih naplavin je takrat segala od 521 do 535 m. Zato je bil Melik (1955) mnenja, da plasti segajo še globlje in višje. Položno zaobljena kopa, na kateri je bila opekarna, je po njegovem mnenju samo del še širše, prav tako zaobljene kope, ki se vleče ob glavni cesti v smeri proti vasi Hrašče in doseže povprečno višino okrog 541 m. Višino gline je Melik določil na podlagi izkopa za vodovod, ki je prečkal kopo in je bil v njegovem profilu enak sediment kot pri opekarni. Na podlagi ugotovljene nadmorske višine je Melik sklepal, da je jezero na območju Kazarij, Malega otoka in Hrašč dosegalo višino 541 m. Melik (1955) je poleg teras na višini 533–535 m in višje 536–538 m opozoril tudi na višje terasne nivoje, ki so oblikovani v Pivški kotlini. V flišu osrednje Postojnske kotline je najvišji nivo teras, na podlagi kop, določil na 585–595m, v apneniškem delu Zgornje Pivke pa na 610–630 m. Poleg omenjenih raziskav sedimentov v jamskih rovih in na samem površju postojnskega krasa se je Stepišnik (2001) ukvarjal z nivoji ilovnatih uravnav v udornicah nad Postojnskim jamskim sistemom. Stepišnik je na podlagi terenskega opazovanja ugotovil, da so udornice v dnu uravnane z ilovnatim sedimentom flišnega izvora. V njem prevladujejo glinasti in meljnati delci, ki so se usedali iz stoječe vode. Torej gre za sedimentne naplavine, ki so se odložile med poplavami v dnu udornic. Stepišnik ugotavlja, da sedimentacija v nivojih ni proces, ki bi bil vezan na posamezno udornico, ampak na večje območje, saj je bil dejaven v več udornicah do določene nadmorske višine. Ob primerjavi nadmorske višine ilovnatih uravnav je Stepišnik (2001) ugotovil, da lahko vse zasedimentirane udornice na Postojnskem krasu uvrsti v pet nivojev. Najnižji nivo predstavlja dno Vodnega dola na nadmorski višini 495 m, drugi nivo je na nadmorski višini med 520 in 522 m, tretji med 529 in 530 m, četrti na 539 m in peti najvišji med 547 in 553 m. Nivoje ilovnatih uravnav, ki jih je ugotovil Stepišnik, lahko primerjamo z višinami sedimentov, ki jih je Brodar našel v jamah Pivške kotline in Melik na površju kotline, z Gospodaričevimi in Habičevimi nivoji teras. V diplomskem delu je poudarek na višinah sedimentov višjih od 530 m, zato bomo začeli primerjavo na omenjeni višini. Na višinah 530 in 535 m je Brodar našel več ostankov flišnega zasipa v Postojnski jami, na višini 533–535 m v Betalovem spodmolu, na višini 528 m v Otoški jami in Jami brez imena na višini 539 m. V Parski golobini je našel sediment na višini 553 m, vendar je sklepal, da poplave v Postojnski kotlini niso mogle segati tako daleč in tako visoko. Glede na to da se nivo ujema z nivojem uravnav v udornicah, se te možnosti ne sme izključiti. V stranskem rovu v Gotski dvorani v Postojnski jami je Gospodarič našel sediment na višini 548 m, kar se zopet sklada s petim ugotovljenim nivojem pri udornicah. Melik je na površju kotline ugotovil nivoje sedimentov od višine 530 m pa vse do 541 m. Z različnimi pristopi, metodami in na različnih lokacijah v Postojnski kotlini so raziskovalci prišli do istih višin poplavnih sedimentov. Najvišji nivo poplav, ki ga omenjata Brodar in Melik, je 540 m. Vendar nivoja poplavne ilovice v udornicah Kališevke in Stare apnence na 553 m ter višina sedimenta v Parski golobini kažejo na to, da so poplave mogoče segale tudi višje. Paleolitsko (starokamenodobno) in paleontološko jamsko najdišče Betalov spodmol je na obrobju Pivške kotline, tik nad cesto Postojna–Predjama. Odkril ga je italijanski geolog in speleolog Franco Anelli, ki je v njem izkopaval v letih pred 2. svetovno vojno. V letih 1947– 1953 je Anellijevo delo sistematično nadaljeval Srečko Brodar (Brodar, 1948). Vhod v Betalov spodmol se odpira na višini 538 m in je del velikega jamskega sistema Postojnskih jam. Jama je kljub vhodnemu delu, ki se odpira bolj proti jugovzhodu, v splošnem bolj usmerjena od juga proti severu, vzporedno s starimi in sedanjimi glavnimi rovi v Postojnski jami. Izkopavanja so pokazala, da je jama že v razpadajočem stanju. Pokazalo se je, da se današnji vhod ne ujema popolnoma s prvotnim, zato Brodar (1948) predvideva, da je bil originalen vhod nekaj deset metrov bolj proti jugovzhodu. Poleg paleontoloških ostankov pa v jami prevladujejo flišne ilovice. Tako so sedimenti Betalovega spodmola deloma avtohtoni in deloma alohtoni. Brodar predvideva, da je zmrzal, zlasti v teku poledenitvenih faz, rušila v vhodnem delu jame strop, stene, sigaste tvorbe, ki so se odlagale na njih, pa naj bi se tvorile v toplejših dobah. Brodar pripisuje flišne poplavne sedimente poplavam, ki so se dogajale v Pivški kotlini do konca zadnje ledene dobe. Te naj bi se pojavile zaradi večje množine padavin ali zaradi zamašitve požiralnikov. Vzroke zamašitve pa išče v jamskih podorih, ki so ustavili odtok vode, ki je nato zalila vso kotlino in jo spremenila v začasno jezero. Voda naj bi po njegovem mnenju včasih tako narasla, da je dosegla vhod v Betalov spodmol (in tudi drugih jam), prekrila že prej odložene sedimente in odložila nanje precejšnje množine ilovnatega blata. Takega izvora je po Brodarjevih raziskovanjih glavni del jamskih ilovic v Betalovem spodmolu, kar naj bi bilo razvidno že iz njihove sestave (Brodar, 1948). Karta je narejena na podlagi najdenih poplavnih sedimentov na polici v Betalovem spodmolu na nadmorski višini 535 m. Betalov spodmol je ena izmed številnih jam na robu Pivške kotline, kjer so bili najdeni ostanki flišnega zasipa oziroma dokazi o ojezeritvi Postojnske kotline. Flišne poplavne sedimente je Brodar našel v Betalovem spodmolu najbolj visoko na višini 535 m. Iz tega lahko sklepamo, da je voda jezera segala najmanj do višine 535 m, kar sovpada z višinami sedimentov v Postojnski jami in udornicah nad tem jamskim sistemom. Zakaj pa ni sledi poplavnih sedimentov nad 535 m, glede na to da sam jamski strop spodmola doseže tudi višino 540 m? Verjetno so bili sedimenti višjih poplavnih nivojev erodirani, ohranili pa so se le sedimenti ujeti na sklani polici. To ne izključuje, da je bil nivo poplav omejen le na 535 m, saj imamo ohranjene poplavne sedimente tudi nad 535 m tako v drugi jamah kot na samem površju. Izkopavanja v Parski golobini je v treh etapah izvedel Inštitut za prazgodovino človeka na ljubljanski univerzi. Prva izkopavanja je izvedel Srečko Brodar s sodelavci (Osole, 1961). Brodar (1952) je med izkopavanjem našel flišne drobce, pomešane med kamniti drobir, ki so deloma spominjali na grušč, deloma pa so imeli oblike prodnikov. Sedimente je našel na nadmorski višini 553 m in so po njegovem mnenju ostanki velikega flišnega zasipa. Melik (1955) izključuje, da bi sediment naplavile vode postojnskega jezera, saj naj bi to segalo le do 541 m. Namiguje pa, da bi sediment lahko odložila voda diluvialnega jezera, ki ga obravnava Cumin v svoji razpravi o pleistocenskih jezerih na zgornji Pivki. Sicer Cumin predvideva, da je gladina tega jezera segale le do 545 m, vendar pa Melik ne izključuje možnosti, da bi bila lahko gladina jezera še višja (Melik, 1955). Med pomembnejšimi raziskovalci Parske golobine je bil tudi Franc Osole (1961). Ugotovil je, da se v vhodnem delu golobine začenjajo sedimenti 1,70 m pod jamskim stropom na nadmorski višini 554,3 m. Po njegovih izračunih naj bi debelina sedimentov znašala kar 18 m, fizično ugotovljenih pa je bilo le 5 m. Pri izkopavanjih je bilo najgloblje doseženo mesto na višini 549,4 m. V tej globini dosežena skalnata površina po Osoletovih ugotovitvah verjetno ni živoskalno jamsko dno, temveč le skalna polica, ki jo je izoblikovala lateralna erozija v času daljšega zastoja v dviganju. Znatna debelina pleistocenskih sedimentov ni nič nenavadnega, saj je Brodar (1952) pri svojih raziskovanjih v kraških jamah na obrobju Pivške kotline ugotovil prav podobne sedimentacijske razmere (Osole, 1961). Med sedimentacijskimi plastmi je Osole poleg gruščnatih in rdeče ilovnatih našel tudi zelenkasto rumene sedimente. Po Osoletu naj bi bili ti sedimenti eolskega izvora, odneseni iz hitro razpadajočih flišnih kamnin Pivške kotline. Omenjeni eolski sedimenti pa naj bi se v vlažni klimi poilovičili (Osole, 1961). V Parski golobini kot tudi v Betalovem spodmolu, Postojnski jami in nekaterih ostalih jamah na obrobju kotline so bili najdeni ostanki sekundarnega flišnega zasipa. Osole zanika Brodarjeve ugotovitve, da naj bi bili ostanki zasipa v golobini vidni na nadmorski višini 553,2 m (plast 15), ampak naj bi bili ti na dnu sonde na nadmorski višini okoli 549 m (plast 22). Na to da v 15. plasti Brodarja ni sedimenta prve akumulacije, kaže več dejstev. Že sam sestav se v marsičem razlikuje od sekundarnega flišnega nanosa, saj gre po Osoletovih ugotovitvah za rdečo ilovico s flišno primesjo. Medtem ko flišni nanos označujeta rumenkasto zelenkasta barva in mivkasto peskasti nanos. Pod 15. plastjo je Brodar ugotovil gruščnate plasti, ki jih ni v nobenem drugem najdišču, medtem ko je flišni nanos, kjer nikjer ni bilo mogoče doseči njegovega dna, povsod enoten. Tudi zgornja meja 15. plasti Brodarja ne kaže znakov kasnejše erozije, kar je povsod značilno za sekundarne flišne plasti (Osole, 1961). Prvi akumulacijski fazi sledečo erozijo, ki je tako zelo očitna v Betalovem spodmolu, je v Parski golobini mogoče ugotoviti samo po okoliščinah. Flišni sediment je zapolnjeval na dnu sonde ozko špranjo skalne police do njenega zgornjega roba. Upravičeno lahko domnevamo, da je segal prvotno mnogo više, a ga je močan vodni tok erodiral do pičlega ostanka v skalni razpoki. Ni izključeno, da bi razširitev sonde odkrila ostanke nekoč mogočnega sekundarnega flišnega nanosa (Osole, 1961). Glede na višini sekundarnega flišnega zasipa v Jami brez imena (541 m) in predvsem v Parski golobini (549 m) Osole zaključuje, da je moral sekundarni flišni nanos na debelo prekrivati vso kotlino in zatrpati vse podzemeljske vodne odtoke iz nje. Ker so prevali pri Razdrtem, Pivki in Postojnskih vratih znatno više, Pivka s pritoki ni imela ne površinskega ne podzemeljskega odtoka iz kotline. Voda je zaostajala in spremenila celotno Pivško kotlino v obširno jezero (Osole, 1961). Županov spodmol leži malo južneje od vasi Sajevče, južno od Hruševja. Tudi tukaj je raziskoval Srečko Brodar, kjer je podobno kot drugje v kotlini našel flišni zasip. V zasipu je največ robatega grušča, vmes je tudi ilovnata snov s primešanimi flišnimi drobci (Melik, 1955). Ker je jama odprta proti jugovzhodu, Melik flišne delce pripisuje vetru – burji, ki naj bi sediment nanesla iz Pivške kotline. Malo verjetno se mu zdi, da bi do jame segale poplave ali pa celo jezero iz Postojnske kotline. Nadmorska višina jamskega vhoda je 581 m, na 578 m je flišni sediment, na 570 m pa je dolina Rakulščice. Jezero bi potemtakem moralo imeti gladino vode na nadmorski višini vsaj 580 metrov. Vendar Melik o takem obsegu jezera dvomi, saj bi moralo trajanje jezera za seboj pustiti tudi sedimentacijske sledove širšega značaja. Ne izključuje pa možnosti, da je bilo jezero v tako velikem obsegu le kratek čas in ni moglo priti do znatne sedimentacije. Kljub vsemu se Melik nagiba, da je flišni sediment eolskega izvora (Melik, 1955). Otoška jama je kraška jama, ki leži dober kilometer stran od Postojnske jame, nedaleč od vasi Veliki Otok. Otoška jama in del Postojnske jame, Zgornji Tartar, sta bila nekoč povezana, danes pa jih ločuje udornica Stara apnenca. Njen nastanek Gospodarič (1976) postavlja pred ojezeritvijo Pivške kotline. O nekdaj povezani Otoški jami z Zgornjim Tartarjem Postojnske jame, je govoril že Martel. Gams je predvideval, da je skozi Otoško jamo tekla predhodnica Nanoščice v višinah 539– 545 m in 537–519 m. Gospodarič in Habič pa sta domnevni tok predvidevala na 535–515 m, nato pa zasipavanja rova z naplavinami do 528 m (Gospodarič, 1976). V Otoški jami in Zgornjem Tartarju so našli alohtone naplavine med skalnim dnom na 518 m in višino 530 m, v Zgornjem Tartarju pa celo do višine 540 m in še višje. Gospodarič je glede na sedimente v Otoški jami oblikoval 8 razvojnih stopenj. V tretji stopnji od prve najmlajše je opisal občasno poplavljanje ponornice v suhe rove do višine 540 m (Gospodarič, 1976). Gospodarič je na podlagi datacij sige, uvrstil poplavni sediment v kotlini v spodnji würm. Zapolnitev s prodniki roženca pa v riško in predriško fazo. Pred Gospodaričem je v Otoški jami raziskoval in kopal tudi Brodar (1951). Leta 1950 so s sredstvi Slovenske akademije znanosti in umetnosti izkopali nekaj poskusnih sond v jami. Poleg opisa paleontoloških ostankov je Brodar podal tudi natančen opis sedimentnih plasti v jami. V plasteh je ugotovil rdečo ilovico, za katero pravi, da naj bi bil del ilovice avtohtonega izvora. Po Brodarju (1951) je ilovica v glavnem v sekundarni legi in jo je mogla odložiti le voda, ki je v raznih würmskih obdobjih prekrila grušče. Svojo trditev potrjuje v ilovici primešani fini kremenov pesek. Ker ni znakov nobenih močnejših vidnih tokov, je možen le porast vode, ki je toliko narasla, da se je dvignila nad tedanja jamska tla. Brodar ne pripisuje sedimentacije le enkratnemu porastu, temveč se mu zdi verjetno, da je v posameznem obdobju voda večkrat poplavljala. Glede na profil Brodar domneva, kolikokrat je voda poplavljala jamsko dno. Profil kaže, da je moral biti vhod v jamo večkrat zalit z vodo, in sicer prvič v končni fazi würma I, drugič v začetku druge polovice interstadiala würm I – würm II, tretjič po koncu würma II v prvi polovici interstadiala würm II – würm III, četrtič v začetku ter začasa würma III. Šele ko se je začelo zasiganje vhodne jamske veže, ni bilo več tako visokih vodostajev (Brodar, 1951). Brodar je v Otoški jami na podlagi izkopanih sond ugotovil ostanke flišnega zasipa, ki ga je ugotovil že v Betalovem spodmolu, Postojnski jami, Jami brez imena … Po izkopanih profilih sodeč, je težko ugotoviti globino ilovice, ampak glede na to da v nekaterih sondah niso prišli do konca ilovnate plasti, lahko domnevamo, da je plast ilovice zelo globoka. Stepišnik (2001) je v svojem diplomskem delu opisal ilovnato uravnavo v udornici Stara apnenca na 553 m. Če upoštevamo, da sedimenti v obeh jamah, tako v Otoški in Zgornjem Tartarju (Gospodarič 1976), segajo do višine 540 m in še više, lahko sklepamo, da so poplavne vode v preteklosti segale do višine 553 m in da sta bila Otoška jama in Zgornji Tartar v celoti zasuta z naplavinami, ki so bile kasneje erodirane. Leta 1969 so pri izkopu za hotelsko poslopje nasproti Modrijanovega mlina zadeli v živi skali na številne kraške luknje. Med njimi sta bili dve popolnoma zapolnjeni z naplavinami. Danes ju seveda ni več možno videti, saj ju zakriva betonska hotelska stena. Oba profila, ki ju je preučil Gospodarič, sta med višino 529 m in 547 m. V prvem profilu, kjer vzorce v večini sestavlja ilovica, je ta naplavljena do višine 533 m, v drugem pa do višine 536 m. Sedimentne plasti v obeh profilih nakazujejo na enostavno ciklično dogajanje, kjer je hitro tekoči vodi (okoli 1m/s) sledila umirjena, skoraj stoječa voda, in obratno (Gospodarič, 1976). Jamske naplavine so torej sestavljene iz primarnih in sekundarnih površinskih sedimentov. O njih je iz Pivške kotline doslej bolj malo objavljenih profilov, dosti več jih je na obrobju kotline. Nekateri profili so bili razkriti med gradbenimi deli za avtocesto v bližini Postojne in za vodovod Postojna–Pivka v letih 1971–1972. Med njimi so uspeli podrobneje pregledati profil pri Prestranku (Gospodarič, 1976). Gledano s ceste Prestranek–Orehek v bližini Prestranškega gradu proti jugu h Kočam, poteka 2–3,5 m globok vodovodni jarek v višini 526,5 m v naplavini potočka Polička, nato pa v skalni terasi zgornjekrednega apnenca v višini 527–533 m. V 400 m dolgem profilu so razgaljeni petrografsko in stratigrafsko različni kvartarni sedimenti (Gospodarič, 1976). Za nas zanimiv sediment je rumena in rjava ilovica z lečami peščene ilovice, ki se nahaja na čokasti skalni podlagi. Gospodarič (1976) je zapisal, da so tu le skromni ostanki tega sedimenta v primerjavi s tistim, ki so jih razgalili v vodovodnem jarku okrog naselij Grobišče in Zalog v višini okrog 540 m. V profilu pri Prestranku so našli tudi žepasto strukturo sedimentov, ki naj bi bili po Woldstedtu, posledica stalno zamrznjenih tal (Gospodarič, 1976). Z višino 533 m v tem profilu vlečemo višino nekdanjih poplav v Postojnski kotlini. Poleg višin jamskih sedimentov, se lahko opremo tudi na dokaze poplavljanja na samem površju kotline. Vendar je morala biti višina poplav višja od 533 m, saj je Gospodarič omenil tudi profil pri Zalogu, kjer je bil sediment po strukturi enak kot pri Prestranku in je dosegal višino 540 m. Poleg pasovite ilovice najdemo največkrat prod pisanega roženca. Po situaciji v profilu pri Prestranku in vodovodnem jarku pri Grobiščah je prod najbolj verjetno v talnini omenjene ilovice. Prod ima Gospodarič za eno izmed najstarejših naplavin v Pivški kotlini, ki skupaj z ilovico različno debelo prekrivata relief na flišu in apnencu. Prodniki so bili najdeni tako na površju kot v podzemlju. Na sliki je profil domnevne zgornje meje akumulacije prodnikov roženca na podlagi do danes ohranjenih in ugotovljenih nahajališč med Razdrtim in Postojno. Ob cesti Postojna–Predjama, v bližini odcepa za Pivko, je slepa dolina Risovec, kjer se na njenem pobočju na višini 532 m odpira vhod v jamo Risovec. Jamo, ki je bila v celoti zasuta, so v 60-ih letih prejšnjega stoletja odkopali na pobudo Inštituta za raziskovanje krasa. Leta 1967 in 1968 pa so v njej opravili prve paleontološke raziskave, ki so potrdile novo paleontološko postajo v Postojnski kotlini (Brodar, 1970). Brodar (1970) je ločil in utemeljil štiri glavne faze v razvoju kraških jam Pivške kotline. Prva zavzema odtekanje kraških rek v podzemlje, formiranje jam in globinsko erozijo, druga je faza mogočne akumulacije, tej sledi mlajša erozijska faza, četrto fazo zaznamuje akumulacija avtohtonih in paravtohtonih mlajših pleistocenskih in holocenskih sedimentov. V prvi fazi je voda začela oblikovati jamo Risovec šele v višini 536 m, vrezovanje je prenehalo na višini okrog 530,5 m. Vodni tok se je potem prestavil in si poiskal nove poti. Velika erozijska faza se je nadaljevala, kajti skalno dno doline Risovec je, po mnenju Habiča, na višini 515 m. V naslednji veliki akumulacijski fazi je moral flišni zasip po Brodarjevem mnenju zapolniti tudi slepo dolino Risovec do višine, ki je presegala vhodno odprtino jame. Njegovi sledovi so namreč ugotovljeni še precej više nad jamo. Ko je bil potem v naslednji erozijski fazi zasip odstranjen do višine jame, je vodni tok ponovno izrabil možnost odtoka skozi jamo in odplavljal v njej nakopičene sedimente prav do živoskalnega dna. Sledil je manjši zastoj, ki ga Brodar pripisuje grezanju ali klimatskim spremembam. Po zastoju je spet oživljeno erozijsko delovanje vedno bolj odstranjevalo flišni zasip slepe doline Risovec, zato je odtok skozi jamo popolnoma prenehal. Vendar je morala voda, ki je vsebovala obilico flišnega melja in gline, tudi še kasneje tako narasti, da ni zalila samo jame, temveč je segala še nad njo. Iz bolj ali manj mirne vode se je na pobočju ob jami in še precej globoko pod njo pa tudi v jami sami usedalo flišno blato, ki je skoraj zamašilo vhodno odprtino (Brodar, 1970). Po Brodarjevih zapisih je bil strop jame Risovec visok nekaj čez 5 m in jama naj bi bila popolnoma zasuta s sedimenti. Pri izkopu so bili narejeni in izmerjeni prečni profili, ki omogočajo podrobnejši vpogled v jamske sedimente (Brodar, 1970). V enem izmed profilov se pojavi rjavkasta ilovica pomešana z drobnim in srednje debelim ostrorobatim apnenčevim gruščem na višini 535,5 m. Sledi ji od vrha navzdol vedno bolj rdeča in pri dnu tudi mastna ilovica, pod njo pa se pojavijo raznobarvne flišne ilovice, usedline, kakršne se usedajo na podlago, ko se pri visokih vodnih stanjih čisti razmeroma blatna voda (Brodar, 1970). Poplavni sedimenti v jami se tako nahajajo na nadmorski višini od 533 m pa do 535 m, kjer je že primešan apnenčast grušč. Brodar je našel v vseh plasteh ostanke sledov jamskega človeka, vendar zaradi nepopolnih podatkov ni mogel natančno določiti dobe, v kateri je jamski človek obiskoval jamo. Čisti alohtoni vodni nanosi se menjavajo z avtohtonimi apnenčevimi grušči, ki so tudi bolj ali manj pomešani z vodno naplavino. Vprašanje je, ali so paleolitski ostanki znak samo ene paleolitske poselitve, katere ostanek je voda porazdelila po mlajših plasteh, ali gre za več obiskov z daljšimi ali krajšimi presledki. Brodarju primerjava kulturnih ostankov po posameznih plasteh ni pokazala nobenih posebnih ali bistvenih razlik. Ker meni, da je bila najdena favna v subprimarni legi in ne naplavljena iz večje daljave, sklepa, da je moralo biti podnebje, ko se je začela sedimentacija kulturnih plasti, v splošnem toplo in vlažno. Vendar pa vmesni avtohtoni, a vsekakor neznatni apnenčev grušč, nakazuje na ohlajanje podnebja (Brodar, 1970). Brodar je odkril sledove flišnega zasipa tako v jami Risovec kot na pobočju nad jamo. Na podlagi sledov poplavnih sedimentov sklepa, da je bila v akumulacijski fazi v celoti zapolnjena dolina Risovec in jama Risovec. Glede na paleontološke sledove je težko časovno opredeliti kulturni kompleks v jami in s tem flišno sedimentacijo. Vendar je Brodar na podlagi skromnih živalskih kosti uvrstil poplavni sediment v jami v obdobje tople in vlažne klime. Na podlagi paleontoloških podatkov je lahko le sklepal, da je kulturni kompleks jame Risovec starejši od zadnje, würmske poledenitve (Brodar, 1970). Starokamene kulture, ki jih je odkril Brodar v jamah na severnem apneniškem obrobju Pivške kotline, v Betalovem spodmolu, Otoški in Postojnski jami, so vzpodbudile veliko pozornost in usmerile nadaljnja paleolitska raziskovanja na celotno obrobje kotline. Poleg uspešnih sondiranj in sistematičnih odkopov so v bližnji in daljni okolici Prestranka izkopali več sond, ki niso dale niti pleistocenskih favnističnih ostankov niti kakršnih koli sledov o prisotnosti ledenodobnih lovcev. Vendar bi bilo dobljene rezultate škoda zavreči, saj gre navsezadnje za jamske sedimente. Sledi opis manjših jam in spodmolov iz obrobja Pivške kotline, ki nimajo nobene paleontološke vrednosti, vendar so bili v njih najdeni flišni sedimentni, ostanki velike akumulacije. Spodmol pri Slatinah je manjši spodmol z dolžino 7,00 m in širino 3,70 m ter višino 3,00 m, ki se odpira v strmem pobočju na zahodnem bregu Pivke, približno 3 m pod izravnavo, na kateri stoji vas Žeje. Vhod v spodmol leži na nadmorski višini 531 m in okoli 10 m nad strugo reke Pivke. V spodmolu sta bili izkopani dve sondi. Obe sta pokazali plast flišnih sedimentov, pri prvi je bila plast ilovice debela 85 cm, pri drugi je bilo odkopanih le prvih 13 cm ilovice (Osole, 1966). Osole povezuje te jamske sedimente z ojezeritvijo kotline. Predvideva, da je bil spodmol zatrpan do stropa in da se je s tem za vedno izključil iz hidrografske mreže podzemeljske Pivke. Spodmol pri Slatinah je eno izmed mnogih mest na robu Pivške kotline, kjer se je ohranil še stari flišni zasip. Z njim je zopet povezan neposreden dokaz o obsežni akumulaciji flišnih naplavin. Te so v sami kotlini skoraj popolnoma odstranjene ali so zaradi delovanja najrazličnejših faktorjev težko spoznavne in dokazljive. Vhod Jame na poti so po Martelovih opisih odkrili člani Jamarskega društva Anthron pozimi kot dihalnik na gozdni poti proti Črni in Pivki jami. Odstranili so le nekaj zemlje, da so lahko vstopili v jamo. Jama se nahaja na višini 568 m, njena dolžina je 65 m, globina pa 35 m (Kataster jam IZRK ZRC SAZU Postojna; Šebela, 1994). Gospodarič (1969) omenja Jamo na poti, za katero domneva, da je nekdanje nadaljevanje Pisanega rova proti S in SZ. Jama leži okrog 300 m od najsevernejše točke Pisanega rova, njen spodnji del je uravnan na nadmorski višini 537,5 m, medtem ko je Pisan rov na 535 m. To bi lahko kazalo na določeno povezavo, zato je bila Jama na poti najbrž SZ nadaljevanje Pisanega rova pred oblikovanjem Velike Jeršanove doline (Šebela, 1994). Gospodarič (1969) omenja, da je v Jami na poti, tako kot v Postojnskem jamskem sistemu, znana poplavna ilovica. Sem naj bi bila nanesena takrat, ko Velika Jeršanova dolina še ni prekinila Pisanega rova, kar naj bi dokazovalo, da je bila Velika Jeršanova dolina najbolj poglobljena po naplavini flišne ilovice. Dno Velike Jeršanove doline je na 539 m nadmorske višine, kar je približno enako kot dno obeh jamskih rovov, zato Stepišnik (2001) meni, da je bil proces sedimentacije flišne ilovice v obeh rovih in Veliki Jeršanovi dolini sočasen. Menimo, da nivo sedimentov v Jami na poti, Veliki Jeršanovi dolini in Pisanem rovu kaže dva različna poplavna nivoja, prvi nivo do 535 m, drugi višji pa od 537,5–539m. Danes je Jama na poti na žalost zasuta, na njenem mestu je makadamska pot, ki vodi do kampa Pivka jama. Zgubo jamo je prvi odkril Kraigher s sodelavci (Martel, 1894) v pobočju Male Jeršanove doline. Dolga je 122 m in se od vhoda dvigne za 4 m. Vhod v jamo je visok 1 m in širok 1,5 m. Leži na nadmorski višini 561 m, kar je na vhodu 26 m in na koncu jame 30 m, višje kot je nivo najbližjega dela Postojnskega jamskega sistema, to je Pisanega rova. Ena od razlag je, da je bila Zguba jama povezana s Pisanim rovom kot višji desni rov oziroma da predstavlja star nivo rovov. Mala Jeršanova dolina je prekinila zvezo med Zgubo jamo in Pisanim rovom (Šebela, 1998; Kataster jam IZRK ZRC SAZU Postojna). V najnižjem delu je bil rov v celoti zapolnjen s sedimentom, katerega danes debelina znaša 2 m, zgornji del sedimenta je flišnega izvora oranžnorjave barve. Težko naj bi bila določljiva smer nanosa, vendar je bil po sedimentaciji, sediment na nekaterih mestih v jami popolnoma odstranjen (Šebela, 1994). Mihevc s sodelavci je leta 2008 izdal knjigo o paleomagnetizmu kraških sedimentov v Sloveniji. V knjigi so vzorce jamskih sedimentov datirali s pomočjo paleomagnetizma. Iz Zgube jame so vzeli 45 vzorcev sedimenta. Preučevani profil v jami se nahaja proti koncu rova na nadmorski višini 563 m in je bil vzorčen do globine 121 cm. Zgornji del profila so sestavljale rdečerjava glina z nejasnimi rumenorjavimi madeži, ki se nadaljuje v zelo droben pesek z drobci muskovita in majhnimi nepravilnim konkrecijami. Zgornji del je s spodnjimi ležečimi plastmi sedimenta ločen s 3 cm plastjo zacementiranega karbonatnega materiala. Pod to mejo ležijo rumenorjav do zelo droben večbarven pesek z majhnimi drobci muskovita in plastovito glino (Bosak in sod., 2008). Jama je verjetno fosilni freatični rov, ki je nastal na višjem nivoju kot Pisani rov v Postojnski jami (Šebela, 1994). Kot je bilo že omenjeno, je bil rov nekoč popolnoma zapolnjen s flišnim sedimentom, ki je bil kasneje erodiran. Zgornji in spodnji del profila se paleomagnetsko razlikujeta, ampak podatki kažejo na to, da bi bili lahko sedimenti starejši od 0,78 milijonov let. Profil v Zgubi jami nam je pokazal nove razsežnosti nivojev poplavnih sedimentov v Pivški kotlini. Ni dvoma, da gre za enega starejših jamski rovov Postojnskega jamskega sistema in tudi podatki so pokazali presenetljivo starost sedimentov. Ali to pomeni, da so bile v starem pleistocenu poplave obsežnejše ali pa je bilo v tistem času le površje kotline drugačno in višje. Glede na to da ni nikjer drugje zapisa o poplavnih sedimentih na taki višini, Zguba jama ostaja osamljen primer in je ne moremo primerjati z ostalimi profili. Primerjamo jo lahko le z Gospodaričevo in Habičevo (1969) zadnjo flišno teraso, ki sega od 550–560 m. Ali so terasa ter sedimenti v Zgubi jami povezani in tako posledica poplavnih voda? Menimo, da je tako teraso kot sedimente ustvarila in pustila poplavna voda, vendar se nam bolj smiselno zdi vprašanje, kako je tedaj izgledalo površje v Pivški kotlini. Kdaj se je zgodila ojezeritev Pivške kotline oziroma veliki flišni zasip, kakor ga imenuje Brodar? To je eno izmed glavnih vprašanj, ki so si jih postavljali strokovnjaki v prejšnjem tisočletju. O tem imamo le posredne dokaze. Brodar časovno opredeljuje zasip na podlagi paleontoloških sledov, Gospodarič pa na podlagi datacij sige. Poleg omenjenih so se z datacijami v Postojnskem jamskem sistemu ukvarjali še Mihevc s sodelavci in Stepišnik s sodelavci. V nadaljevanju sledi povzetek avtorjev, ki so se ukvarjali s časovno opredelitvijo poplavnih sedimentov v pleistocenu na podlagi posrednih in neposrednih dokazov. Na koncu je prikazana tudi razpredelnica različnih metod časovne opredelitve zasipa po avtorjih. Brodar (1970) uvršča začetke nastajanja Postojnskega jamskega sistema ob koncu pliocenske uravnave. Temu naj bi sledila dolgo trajajoča erozijska faza, ki je s krajšimi ali daljšimi zastoji postopno poglobljevala jame, ustvarjala jamska nadstropja in se končno ustavila v nivojih, ki se ponekod niso dosti razlikovali od nivojev današnje tekoče vode. V jamah, odkritih leta 1969 v bližini Postojnske jame, so pri odkopu za temelje hotela dosegli amsko dno na višini 515 m, kar je samo 4 m višje od nivoja današnje reke Pivke ob ponoru v Postojnsko jamo. Že skoraj izoblikovane jame so vode v naslednji akumulacijski fazi postopoma zapolnile s flišnim nanosom, flišnimi ilovicami, peski in prodi. Ta flišni zasip, ki ga Brodar ugotavlja v skoraj vseh jamah, sega v eni izmed jam nad hotelom in v Jami brez imena do višine 540 m, v Betalovem spodmolu pa je dokazan na višini okrog 535 m. Vendar Brodar meni, da je bil flišni zasip še mogočnejši in je presegal višino 540 m (Brodar, 1970). Iz zasipa Brodar (1970) omenja tudi pomembno najdbo več nosorogovih kočnjakov, odkritih leta 1969, in situ pri odkopih za gradnjo hotela pri Postojnski jami. Ti so bili najdeni v dveh popolnoma zasutih jamah, v razdalji okrog 100 m in obakrat v višini 532 m. Šlo naj bi za toplovodni vrsti Dicerorhinusa kircbergensisa Jägra in Dicerorhinusa etruscusa Falconera. Za zasipavanjem Brodar predvideva erozijsko fazo, v kateri je bil zasipni material v znatni meri odplavljen in so se jame tako bolj ali manj izpraznile. Erodirano površino flišnega zasipa je ugotovil v soseščini jame Risovec in neposredno za vhodom v Betalov spodmol na višini 528 m. Približno v isti višini jo je našel tudi v Otoški jami in ob vhodih, ki vodijo v turistično nadstropje Postojnske jame. Ni pa erozija načela flišnega zasipa v jamah, kjer je sedaj zgrajen hotel. Šele po tej erozijski fazi naj bi se začela akumulacija avtohtonih gruščev, ilovic in sige, ki jih Brodar na podlagi tedanjih dokazov prisoja riški poledenitvi, riško-würmski poledenitvi in holocenu (Brodar, 1970). Sledove velike akumulacije sta ugotovila tudi Gospodarič in Habič. V Gotski dvorani Postojnske jame naj bi flišni zasip segel celo do višine 550 m (Brodar, 1966). Gospodarič in Habič (1966) sta se ukvarjala z višinami in razvojem erozijskih ter akumulacijskih teras v Pivški kotlini. Na podlagi spoznanj sta ugotovila, da se glavna akumulacijska terasa na površju ujema z najobsežnejšim zasipom v jamah. V teh sta našla flišne ilovice in peske tudi v višjih legah nad zasipom. Po njunem mnenju so jih napravile visoke vode v dobi akumulacije, saj je zelo verjetno, da so vode takrat zastajale pred ponori in zalivale višje dele jame. Na površju ni dokazov o tem dogajanju, medtem ko sta jih v jamah ugotovila v različnih oblikah (flišna ilovica med starejšo in mlajšo sigo v različnih višinah nad 528 m, korozija in erozija starejših sig, ostanki sigovih skorij nad izpranimi sedimenti, sekundarno premeščanje starih naplavin in drugo). Kronološko sta najmlajše zasipavanje ob Pivki in Nanoščici uvrstila v zadnje hladno obdobje pleistocena. To zasipavanje je lahko doseglo le sedanje podzemeljske kanale Pivke, občasno pa so poplavne vode odlagale flišne ilovice v višjih rovih Postojnske jame, kjer so hkrati nastajali predvsem avtohtoni sedimenti (Brodar, 1966). Učinkovito odnašanje obsežnega starejšega zasipa sta uvrstila v intergalcial riss-würm, ko je tudi drugod v podobnih razmerah prevladovalo odnašanje starejšega drobirja. V skladu s tem sta glavni zasip uvrstila v hladno riško dobo, ko se je po vsej Pivški kotlini akumuliral prod in drugi drobir, ker ni bilo dokaza, da bi ta sediment izviral iz še starejšega interglaciala. Veliko akumulacijo pripisujeta riški poledenitvi. Medtem ko jo Rakovec uvršča v mindelsko-riško medledeno dobo na podlagi ostankov pritlikavega povodnega konja (Hippopotamus pentlandi H. v, Meyer) najdenih pred Postojnsko jamo. Le-ti naj bi izvirali iz flišnega zasipa. (Rakovec, 1954). Gospodarič (1976) se je med drugim ukvarjal tudi s primerjavo sedimentov iz Planinske in Postojnske jame. Analiza sedimentov iz obeh jam je pokazala, da so alohtone naplavine po vsem sistemu stratigrafsko in petrografsko zelo podobne, vendar so tudi naplavine, ki so v obeh delih sistema različne. Podobni sedimenti, ki jih je našel v obeh sistemih Postojnskih jam in Planinske jame, so: naplavina s prodom pisanega roženca; naplavina s prodom belega roženca; mlajša pasovita naplavina (Gospodarič, 1976). Pasovita ilovica je zelo razširjena v Pivški kotlini in Planinski jami. Gospodarič (1976) meni, da je bila odložena v skupnem akumulacijskem obdobju tudi v Postojnskih jamah, vendar kasneje od tod erodirana. Mlajše pasovite naplavine so na postojnski strani ugotovljene v nasipih ob stenah in na dnu rovov ter nad starejšimi naplavinami pri Koncertni dvorani in v Otoški jami. V Planinski jami pa ležijo na apnenčevem produ. Značilna pasovitost se v Postojnskih jamah kaže v menjavanju prodnih, peščenih in ilovnatih plasteh, v Planinski jamah pa le v menjavanju peščenih in ilovnatih plasteh. V produ in pesku na postojnski strani je okoli 95 % flišnih sestavin in le 5% roženca in limonita, vse je presidimentirano iz površinskih naplavin. V Planinski jami nastopajo v pesku podobne sestavine. Povsod je obravnavana naplavina pokrita s prhko rdečkasto ilovico, gruščem in sigo. Poplavno ilovico, ki nastopa med mlajšo in najmlajšo sigo po vsem Postojnskem jamskem sistemu, lahko štejemo tudi k istodobni skupni naplavini. V Postojnskih jamah nastopa kot rumenorjava do rjava ilovica z nekaj kremenovega peska, v Planinski jami pa kot temno rjava ilovica brez peska (Gospodarič, 1976). Tabela prikazuje v štirih kolonah stratigrafsko zaporedje sedimentov, v vodnih in suhih rovih Postojnskega jamskega sistema. Grafični znaki ob kolonah pomenijo ustrezno alohtono in avtohtono sedimentacijo ali erozijo. Gospodarič razlikuje 10 poglavitnih razvojnih stopenj v obdobju med prvo alohtono sedimentacijo, ki jo je ugotovil, do danes. V peti koloni so stopnje kronološko uvrščene na podlagi absolutno datirane sige in na podlagi relativne starosti sedimentov. Po Gospodariču (1976) je za nas je pomembna druga razvojna stopnja, ki predstavlja izrazito akumulacijsko obdobje. Le-to nakazuje starejša pasovita ilovica, ki je v Planinski jami ohranjena skoraj do stropa, v Postojnskih jamah pa je bila verjetno kasneje erodirana, kajti v Pivški kotlini je še ohranjena preko višine 540 m. Starost ugotovljenih razvojnih stopenj Postojnskega jamskega sistema je uvrščena v časovni okvir srednjega in mlajšega kvartarja, na podlagi podatkov o absolutno datiranih sigah in podatkov o relativni starosti ugotovljenih sedimentov. V Planinski jami je bilo izvedenih 13 analiz (14C) različnih sig. Trije primerki so holocenski, trije srednjewürmski, medtem ko je 7 vzorcev pokazalo na večjo starost od 45 000 let. Podatke o absolutni starosti sige iz Postojnske jame so objavili Franke in Geyh (1971) ter Gospodarič (1972). Med skupno 20 analiziranimi vzorci iz Čarobnega vrta, Pisanega rova in Stare jame je 11 vzorcev pokazalo starost med 2000–10 000 let, 5 vzorcev starost okoli 13 000 let, štirje vzorci pa starost okoli 40 000 let. Slednji vzorec sige pri stratigrafskem zaporedju (Preglednica 5), imenovan kot mlajša siga, je nastal v interglacialu (srednjem würmu). Po opisu in profilih iz Postojnske jame, je po Gospodaričevem mnenju, to sigo opisoval Brodar (1966) pod poplavno ilovico in peskom. Tudi njemu se je zdela njena interstadialna starost najbolj verjetna (Gospodarič, 1976). Interstadialna siga ugotovljena s paleolitskimi podatki Brodarja (1966) in analizami 14C (Gospodarič, 1976) je zelo pomemben kronološki mejnik, saj razmejuje mlajšo in starejšo alohtono sedimentacijo. Mlajša sedimentacija se kaže v zgornjewürmski poplavni ilovici ter zasipu Podzemeljske Pivke. Starejša se kaže v zasipih Postojnske in Planinske jame, kjer so mlajše pasovite naplavine, vršaj apnenčevega proda ter naplavine s prodom belega roženca, starejšo pasovito ilovico in prodom belega roženca (Gospodarič, 1976). Gospodarič predvideva, da sta najstarejši ugotovljeni in najdeni naplavini starejša pasovita ilovica in prod pisanega roženca. Po starostih jih uvršča v srednji pleistocen, vendar ni znano, ali naj bi pasovita ilovica pomenila interglacialno akumulacijo, prod pa prejšnji starejši glacial (mindel), ali pa sodita oba v skupno interglacialno (mindel-riško) obdobje. Starejšo pasovito ilovico ocenjuje na starost okoli 350 000 let kot vse starejše sedimente v okolici (Postojnska jama, Otoška jama, Risovec, Divaška jama in Križna jama). Ti naplavini bi kronološko in po razširjenosti po Pivški kotlini ter v podzemlju ustrezali flišnem zasipu 2 (akumulacijske) razvojne faze po Brodarju (1966). Gospodarič (1976) meni, da ima verjetno akumulacijski značaj le pasovita ilovica, medtem ko prod pisanega roženca odraža erozijsko obdobje. Med drugim tudi dvomi, da naj bi ta sediment predstavljal Brodarjevo 1. erozijsko fazo. Brodar namreč postavlja erozijsko fazo v spodnji pleistocen, Gospodaričevi podatki pa kažejo, da obravnavani prod ne more biti tako star. Šebela in Sasowsky (1999) sta v Planinski jami izvajala paleomagnetske analize na vzorcih Gospodaričeve starejše pasovite ilovice. Objavila sta rezultate štirimetrskega profila rumenorjave pasovite ilovice na nadmorski višini 460 m. Rezultati 12 vzorcev so pokazali na starost mlajšo od 730 000 let, domnevno pa sta ilovico uvrstila v mindelsko ledeno dobo (0,35–0,59 M), kar se lepo sklada z Gospodaričevim predlogom. Tudi rezultati analize Mihevca s sodelavci (2008) so potrdili starost mlajšo od 780 000 let. Vendar brez primerljivih rezultatov drugih metod (Th/U datacij, fosilov) ne morejo z gotovostjo potrditi dobljene starosti (Bosak,in sod., 2008). Na Planinskem polju je Stepišnik (Stepišnik in sod.) izvajal številne datacije poplavnih sedimentov. Vsakoletne poplave poplavijo celotno uravnano dno polja (445 m) in dosežejo globino približno 10 m (Gams, 2004). Vendar so bili ilovnati sedimenti najdeni v površinskih in podzemnih (reliefnih) oblikah na pritočni strani Planinskega polja do približno 495 m nadmorske višine. Ti sedimenti posredno kažejo, da so bile poplave tako na polju kot tudi v jami v preteklosti veliko bolj obsežne in višje, kot so današnje. Zanimivo je, da se višine ilovnatih sedimentov v Planinski jami in na robu Planinskega polja skladajo z višino sedimentov v Črni jami in udornici Vodni dol (Stepišnik, 2001). V omenjenih kraških oblikah segajo ilovnati sedimenti do višine 495 m. Stepišnik (Stepišnik in sod.) je te poplavne sedimente tudi datiral. Radiokarbonsko datiranje plasti sige iz stranskega rova Tiha jama v Planinski jami je pokazalo, da so bile zadnje ekstremne poplave verjetno v času 5706 ± 49 BP. Časovni okvir poplav približno ustreza obdobju altermala (8000–5000 BP). Iz tega obdobja holocena je v Evropi veliko dokazov o spremenljivosti gladine jezer. Stepišnik meni, da bi bilo bilo vlažno podnebje srednjega holocena tudi glavni razlog za visoke poplave na Planinskem polju. Če vzamemo primer poplav na Planinskem polju, ki so bile 8000–5000 let pred našim štetjem tako obsežne, da so bile kar dobrih 40 m višje kot današnje, si zlahka predstavljamo poplave, ki presegajo 550 m v Pivški kotlini v starejšem pleistocenu. Verjetno pa je, da so segale holocenske ekstremne poplave na Planinskem polju tudi v preostali Postojnski jamski sistem npr. v Črno jamo in Vodni dol (Stepišnik in sod.). Mihevc je leta 2003 skupaj s sodelavci (Bosak in sod., 2008) začel z obsežnim izvajanjem paleomagnetizma na vzorcih jamskih sedimentov, med drugim tudi v Postojnski jami. Različne vzorce iz jame so analizirali z radiometričnimi datacijami (14C, Th/u in ESR). Prva strokovnjaka, ki sta izvedla paleomagnetske raziskave na fluvialnih sedimentih v Postojnski jami, sta bila Šebela in Sasowsky leta 1999. Analizirala sta rumenorjave ilovice iz Otoške jame in Malih jam ter zaključila, da so preučevani sedimenti mlajši od 730 000 let. Kasnejša študija Mihevca je pokazala drugačne rezultate omenjenih jam. Največ vzetih vzorcev sedimenta so interpretirali na starost mlajšo od 780 000 let. Ta starostna ocena ni dokončna, saj so nekateri podatki še v procesu obdelave. Ne moremo izključiti možnosti, da so nekateri vzorci starejši od 780 000 let, eden takih je vzorec iz Umetnega tunela v Postojnski jami. Rezultati sedimentacijskih analiz, paleontoloških in kvantitativnih merjenj so nakazali na nekaj akumulacijskih in erozijskih obdobij. Mihevc je mnenja, da je lahko v času oblikovanja jame v določenih segmentih prišlo do zapolnitve in praznjenja rovov. Ta podatek potrjuje tudi Brodarjevo (1966) teorijo o akumulaciji in eroziji jam v Pivški kotlini. Splošno umirjanje in stabilizacija celotnega hidrološkega sistema Pivška kotlina – Postojnska jama – Planinsko polje (po nekaterih podatkih starejših od 2 M, Pruner et. al. 2004) sta vodila k oblikovanju dolgega in obsežnega jamskega sistema (Bosak in sod., 2008). Izmenjavanje akumulacijskih in erozijskih faz bi bilo po Mihevcu (Bosak in sod., 2008) lahko povezano tudi s pogoji v samem jamskem sistemu, kot so na primer funkcionalnost jamskih segmentov, udori, klimatske spremembe, tektonski premiki in takratni mehanizmi kontaktnega krasa. Fluvialne flišne sedimente najdemo v jamskem sistemu na različnih nadmorski višinah: pri samem toku sedanje Pivke na 511 m, v jamskih rovih na 530 m, na dnu udornih dolin na 552 m (Stepišnik, 2001) ter v Zgubi jami na 560 m. Mihevc s sodelavci predvideva, da je bila lahko sedimentacija v določenem času v celotnem jamskem sistemu neenotna. Bolj se mu zdi primerna možnost, da je bila v enem delu jame erozija v drugem pa akumulacija. Ponavljajoče polnjenje in praznjenje istega materiala je lahko pričakovati v tako obsežnem in kompliciranem jamskem sistemu, kot je Postojnski (Bosak in sod., 2008). Preglednica 6: Prikaz avtorjev in metod o časovni opredelitvi velikega flišnega zasipa v pleistocenu. Mnenja posameznih raziskovalcev glede višine in obstoja ojezeritve Pivške kotline, ter ali so flišni jezerski sedimenti iz mrzlih ali toplih pleistocenskih obdobjih, si nasprotujejo. Nekateri ojezeritev postavljajo v glaciale, drugi v interglaciale, nekateri v mlajše drugi v starejše dobe. Gospodarič (1976) uvršča zasip v riško poledenitveno dobo, Mihevc določa starost poplavnih sedimentov mlajših od 780 000 let, kar bi lahko uvrstili v ledeno dobo günz. Melik (1955) povezuje ojezeritev v Postojnski kotlini s poledenitvijo v Alpah, nasprotno pa pripisuje uplahnitev jezera, obnovo ter povečanje kraškega razkrajanja, votlenje in povečan podzemeljski pretok interglacialu. Na podlagi fosilnih ostankov povodnega konja iz flišne naplavine Pivke pa Rakovec (1954) ugotavlja, da je bila ojezeritev mogoča le v medledeni dobi. Erozijo, ki je sledila ojezeritvi, uvrša v končni odsek iste medledene dobe ali pa vsaj na začetek naslednje poledenitve. Ponovni pojav erozije pripisuje le dviganju celotnega ozemlja Pivške kotline. Medtem ko se Melik ne opredeli za nobeno določeno ledenodobno fazo, Rakovec predvideva le veliki mindelsko-riški interglacial. Kronološki opredelitvi Brodarja in Rakovca ni oporekati, upoštevati pa je treba tudi ugotovitve Melika, da je poledenitvena doba zlasti v prehodnih obdobjih pospeševala mehanično preperevanje in tvorila ogromne količine flišnega drobirja. Kolikor ga v strugo Pivke in njenih pritokov niso preložile denudacija in poledenitvene soliflukcije, so ga odplaknile padavine humidnega velikega interglaciala. Če zaključimo, imamo podatke o starosti poplavnega sedimenta iz različnih koncev Postojnskega jamskega sistema in različnih nadmorskih višin. Podatki variirajo od starosti 110 ka3 v Postojnski jami (Brodar, 1966) do starejših od 780 ka v Zgubi jami (Mihevc e tal, 2008). Tudi nadmorske višine nam niso v veliko pomoč, saj poplavni sediment najdemo od 511 m pa tudi do višine 560 m (Zguba jama). Tako glede starosti velikega flišnega zasipa ne moremo kaj veliko trditi, le na podlagi datacij lahko domnevamo, da je bil verjetno starejši, kot so sprva menili, in da je obsegal veliko večje območje kot pa segajo današnje recentne poplave, mogoče tudi višje od 560 m. Ob stiku paleogenskega fliša in krednih apnencev, med Postojno in Belskim, so znane jame na nadmorski višini 550 m in tudi v višjih horizontih (Jama brez imena, Jama II nad Lekinko, Čednikova kašča), ki jih imamo za prve in najstarejše ponore na tem delu Pivške kotline. Mlajšo fazo podzemeljskega odtoka naj bi predstavljala slepa dolina Risnik z nadaljevanjem v Otoški jami in Zgornjem Tartarju. Istočasno naj bi že ponikala voda tudi pri današnjem turističnem vhodu v Postojnsko jamo in drugih jamah v višini nad 530 m (Hauptmanov kvederc, Jama I nad Lekinko, Betalov spodmol). Najmlajšo fazo odtoka po Gospodariču in Habetu nakazujejo aktivni ponori ter današnje vodne jame v višinah okrog 510 m. Med ponori je vsekakor najbolj izdaten sedanji ponor Pivke skupaj z Nanoščico (Gospodarič, Habe, 1966). Brodar je ločil in utemeljil štiri glavne faze o razvoju kraških jam Pivške kotline, katerim pripada tudi Postojnska jama (Brodar, 1966; Brodar 1952). Prva zavzema odtekanje kraških rek v podzemlje in formiranje jam. Globinsko erozijo so pospeševala znatna epigenetska dviganja, ob začasnih zastojih se je uveljavljala tudi bočna erozija. Po izsledkih v Betalovem spodmolu, Otoški jami in tudi drugod se je globinska erozija do srednjega pleistocena že približala nivojem, po katerih danes teče voda in jih je ponekod celo presegla (Brodar, 1966). Druga faza je faza mogočne akumulacije. Zaradi tektonske dejavnosti, klimatskih vzrokov ali v kombinaciji z drugimi vzroki so se Pivška kotlina in jame na njenem obrobju zapolnile s flišnim sedimentom. Ker je kredne apnence takrat pokrivala obsežnejša plast flišnih kamnin, kot jih danes, sta razsežnost in debelina flišnega zasipa razumljivi. Brodar ne more točno določiti zgornje meje akumuliranih naplavin, saj so višine v jamah zelo različne. V Betalovem spodmolu se je sediment ohranil do višine 535 m, Otoški jami do 528 m, Jami brez imena pa do 539 m. Brodar predvideva, da je nivo prvotnega flišnega zasipa povsod presegal višino 540 m. Po njegovem naj bi bil višek akumulacije dosežen še pred koncem mindelsko-riškega intergalciala (Brodar, 1966). V naslednji (tretji) mlajši erozijski fazi, ki jo je utegnil sprožiti splošen dvig Pivške kotline, so se reke naglo urezovale v flišni zasip. Le malo odporno flišno naplavino so vode sproti odnašale skozi nekdanje jamske rove. V Betalovem spodmolu je voda erodirala sedimente do višine 528 m, v zatišnih legah pa so se le-ti ohranili. Kljub eroziji so nekateri jamski rovi ostali zapolnjeni. Časovno naj bi se mlajša erozijska faza začela šele proti koncu mindelskoriškega interglaciala ali najkasneje v začetku riške poledenitve. Iz tega obdobja naj bi bili po Rakovcu (1954) tudi ostanki povodnega konja, ki se je zadrževal v plitvih jezerih Pivške kotline. Od takrat (četrta faza) so se v jamah kopičili, na ostankih erodiranega flišnega zasipa, samo avtohtoni in paravtohtoni mlajši pleistocenski in holocenski sedimenti (Brodar, 1966). Če predpostavimo, da se je ojezeritev Postojnske kotline res zgodila v času pleistocena, se moramo vprašati, kako je do tega prišlo. Melik (1955) pripisuje vzroke za ojezeritve zamašitvam kraških ponorov na obrobju kotline. Ker podzemlje ni odvajalo vode, se je kotlina ojezerila. Za dokaz navaja Brodarjeve najdbe artefaktov paleolitske starosti v zamašenih jamah. Na podlagi le-teh trdi, da se je ojezeritev zgodila v diluviju, pleistocenskem oddelku kvartarne dobe oziroma da je doba diluvialne poledenitve z veliko klimatsko spremembo povzročila tudi spremembo v morfogenetskem dogajanju v Postojnski kotlini (Melik, 1955). V pleistocenu naj bi gozdna meja potekala na nadmorskih višinah okrog 600–700 m. Zaradi večjega mehanskega preperevanja, denudacije in ponekod soliflukcije se je po vzhodnih pobočjih Nanosa, južnih pobočjih Hrušice, zahodni strani Javornikov ter Snežniške planote transportiralo veliko materiala. Tega je bilo toliko, da ga požiralniki in podzemski pretoki niso mogli več transportirati sproti. Melik navaja tudi možnost, da je bilo zaradi nizke temperature slabše preperevanje apnenca. Klimatske spremembe naj bi tedaj neposredno in posredno vplivale na zastajanje vodnega toka in tako povzročile ojezeritev kotline (Melik, 1955). Nasprotno trdi Gospodarič (1966), ki zanika, da bi sedimentacijo pleistocenskih naplavin povzročile lokalne morfološke ovire v podzemlju ali pa z gruščem zadelani ponorni rovi. Vzrok za sedimentacijo pripisuje regionalnim dejavnikom, ki bi bili lahko tektonski ali klimatski. Pri tektonskih vzrokih navaja premikanje strukturnih enot v mlajšem pleistocenu na območju porečja Ljubljanice. Na podlagi podatkov, ki mu jih je posredoval Šercelj (1965; 1966) o grezanju skalnega dna na Ljubljanskem barju v würmu. Šercelj je s paleobotaničnimi analizami posredno ugotovil, da se je skalno dno v würmu relativno pogreznilo najmanj za 80 m, v rissu in srednjem pleistocenu pa je bilo grezanje znatno manjše. Ker so se na Ljubljansko barje, kot lokalno erozijsko bazo, stekale podzemeljske vode Planinskega polja, Postojnskega krasa in Pivške kotline je možno domnevati, da je grezanje vplivalo na večjo reliefno energijo v zaledju, ki se kaže v: eroziji sedimentov v Planinski jami; eroziji skalnega dna v sifonskih pretokih Pivke in Raka; eroziji dolin v flišnem in akumulacijskem reliefu Pivške kotline; na splošno v manj izdatnem zasipavanju z alohtonimi sedimenti v würmu kot prej v ostalem kvartarju. Poleg tektonike naj bi na podzemlje najbolj vplivale klimatske razmere. Radinja meni, da je na periglacialnem območju hladna pleistocenska klima na splošno bolj pospeševala klimatsko razpadanje silikatnih (flišnih) in karbonatnih kamnin kot pa pliocenska klima. Gospodarič pa domneva, da je bilo v manjšem obsegu razpadanje kamnin tudi v pleistocenu, saj so se pogosto menjavala hladnejša in toplejša obdobja, ki se odražajo v različnih jamskih sedimentih (Gospodarič, 1976). Po Meliku naj bi se jezero osušilo v dobi interglaciala. Meni, da se je tedaj zmanjšala količina padavin ter plavja in zaradi povišane temperature se je pospešila razgradnja apnenca. Jezero naj bi se umaknilo iz jam, vode pa bi erodirale sedimente. Tukaj se poraja vprašanje, ali se je ojezeritev pojavila med vsako ledeno dobo in izginila med otoplitvijo ali je bil to le enkraten dogodek. Vprašanje je tudi, do kje je segala gladina jezera, ali samo do višine 541 m ali mogoče vse do nadmorske višine 580 m (Županov spodmol) (Melik, 1955). Brodar (1966) meni, da se je v jamskih prostorih menjavalo odlaganje sige v suhih obdobjih in naraščanje ter poplavljanje vode v vlažnih obdobjih glaciala. Voda v obdobju nastajanja sige ni nikoli toliko narasla, da bi zalila jamske rove, zato je moralo biti odvodnjavanje v nižjih legah zelo hitro. Vsekakor pa je morala biti manjša tudi količina padavin. To bi pomenilo bolj suho obdobje poledenitvenega viška, ko je deževnica pronicala skozi jamski strop in odlagala sigo v rovih. V interglacialu se je začel topiti sneg na višjih gorah, ki obdajajo Pivško kotlino, še posebej na Nanosu in Hrušici. Povečala se je tudi količina padavin in Pivško kotlino je pogosteje poplavljalo, saj jame narasle vode niso zmogle več odvajati. Razmeroma mirna blatna voda je odložila že na prej odložene jamske plasti poplavno ilovico. Vprašanje je, ali je voda vsakič toliko narasla, da je pokrila jamski vhod ali ga ni (Brodar, 1966). Z diplomskim delom smo želeli na podlagi posrednih sedimentoloških dokazov podrobneje preučiti hidrografsko stanje Pivške kotline v obdobju pleistocena. S pomočjo arheološke in geomorfološke literature smo ugotovili, da so raziskovalci našli poplavne sedimente na različnih nadmorskih višinah, ki se od današnje poplavne meje močno razlikujejo. Na podlagi preučene literature smo postavili hipotezi, da so bile poplave Pivške kotline v času pleistocena veliko bolj obsežne od današnjih in da so se le-te tekom menjavanja ledenih in medledenih dob večkrat ponovile. Raziskovanja na temo ojezeritve Pivške kotline so bila aktualna v petdesetih in šestdesetih letih prejšnjega stoletja, kasneje pa so zaradi nezanimanja stroke povsem zamrla. V zadnjem desetletju so se znova začele raziskave poplavnih sedimentov na podlagi modernejših metod za namen časovne opredelitve sedimentacije. Pivška kotlina je danes ena izmed številnih poplavnih območij v Sloveniji. Poplave dosežejo pri merilni postaji Postojnska jama kvoto okrog 515 m, kar je 4 metre nad povprečnim vodostajem reke Pivke. Vendar pa najdeni poplavni sedimenti iz preteklosti kažejo na to, da so bila nekoč poplavna območja v kotlini precej bolj obsežna, kot so danes. Nekateri sedimenti segajo celo do nadmorske višine 580 m (Županov spodmol). V diplomskem delu je bil poudarek predvsem na poplavnih sedimentih najdenih na višini 540 m ali višje, saj je večina strokovnjakov prišla do zaključka, da je ta meja najbolj verjetna višina ojezeritve Pivške kotline. V petdesetih letih dvajsetega stoletja je bilo veliko zanimanje za preučevanje jamskih sedimentov, začele so se prve slovenske paleontološke raziskave v arheoloških najdiščih na obrobju kotline. Prvi slovenski arheolog, ki se je ukvarjal s sedimenti, je bil Srečko Brodar. Raziskoval je v Betalovem spodmolu, Otoški jami, Postojnski jami in Parski golobini. V vseh omenjenih jamah je našel sledove tako imenovanega velikega flišnega zasipa, ki naj bi segal do višine 540 m ali višje. Na podlagi opazovanj in paleontološki ostankov je trdil, da se je velika ojezeritve zgodila v mindelsko-riški medledeni dobi. Bolj podrobno pa je preučeval mlajše sedimente würmske starosti. Kasneje se mu je pridružil Rado Gospodarič, ki je preučeval jamske sedimente v Postojnski ter Planinski jami. Opisal je tudi nekaj profilov na površju kotline. Ugotovil je, da se nadmorske višine poplavnih sedimentov ujemajo z Brodarjevo trditvijo o višini jezerske gladine nad 540 m. V Postojnski jami je v stranskem rovu Gotske dvorane našel poplavni sediment celo na višini 548 m (Brodar, 1966). Gospodarič (1976) je v svoji raziskavi prišel do zaključka, da so toplodobne razvojne stopnje izražene le v rasti sige, avtohtoni akumulaciji, saj naj bi bilo znano, da so sige bolj zanesljiv indikator tople humidne klime kot alohtoni in drugi avtohtoni sedimenti. V humidni klimi je pričakovati ponikanje površinskih rek ali pa vsaj njihovo minimalno transportno ali erozivno sposobnost. Zato je ojezeritev Pivške kotline uvrstil v ledeno dobo riss. Na podlagi svojih raziskav je Gospodarič predvideval, da sedimenti Postojnske jame niso starejši od srednjega kvartarja, t. j. približno 400 000 let (Bosak in sod., 2008). Ojezeritve Pivške kotline dokazujejo tudi paleontološki ostanki, ki jih je leta 1954 objavil Ivan Rakovec. Dokazal je, da so v Postojnski jami odkriti ostanki povodnega konja iz območja Pivške kotline. Povodni konj je živel v počasi tekoči oziroma stoječi vodi, v našem primeru v jezeru, ki je moralo obsegati območje Pivške kotline v toplejšem obdobju pleistocena. Z jezerskim sedimentom, v glavnem s flišno naplavino, je v naslednji erozijski fazi voda odnesla ostanke povodnega konja in jih odložila v zatišnih legah Postojnske jame. Na podlagi teh ugotovitev je ojezeritev kotline uvrstil v mindelsko-riški interglacial (Rakovec, 1954). Do enakih zaključkov o ojezeritvi Pivške kotline v pleistocenu je prišel tudi Melik (1955), ki je ugotovil, da je gladina jezera najverjetneje segala do višine 541 m (flišni nanos v Jami brez imena, Gotski dvorani, Parski golobini), ni pa izključil možnosti, da je segala gladina celo do višine 580 m (Županov spodmol). O ojezeritvah v pleistocenu v porečju zgornje Pivke je pisal tudi Cumin (1929). Na osnovi jezerskih teras, za katere pa Melik (1955) dvomi, da so jezerske, je prišel do zaključka, da so se tu razprostirala kar 4 manjša jezera. Melik (1955) sicer povsem ne zanika obstoj teh jezer, združuje pa vsaj prvi dve v veliko enotno jezero Pivške kotline (Osole, 1961). V današnjem času se z analizo poplavnih sedimentov ukvarja Uroš Stepišnik (2001), ki je analiziral sedimentne v udornicah nad Postojnskim jamskim sistemom. Primerjal je višino poplavnih sedimentov rovov Postojnske jame in udornic nad jamo. Na podlagi ugotovitev je prišel do zaključka, da so uravnave na dnu udornic posledica visokih poplavnih vod, ki so se dogajale v spodaj ležečem jamskem sistemu in so segale tudi na površje. Najvišje uravnano dno udornice s poplavnim sedimentom je bilo na višini 553 m, kar lahko primerjamo z najdenim poplavnim sedimentom Brodarja v Parski golobini. S časovno opredelitvijo jamskih sedimentov so se ukvarjali še Bosak, Mihevc, Pruner in Zaupan-Hajna (2008), ki so na podlagi paleomagnetnih metod časovno opredeljevali jamsko sedimentacijo v Sloveniji in tudi v Pivški kotlini. Rezultati so ponekod (Zguba jama) pokazali na starost tudi večjo od 780 000 let. Glede na analizirano literaturo lahko zaključimo, da je velika verjetnost, da je obstajala flišna zapolnitev Pivške kotline in da se je na območju kotline raztezalo jezero. Dejstvo je, da so poplavne sedimente našli na nadmorskih višinah 528 m v Otoški jami, 535 m v Betalovem spodmolu, do 548 m v Postojnski jami, 546 m ali 553 m v Parski golobini, do 553 m v udornicah Stara apnenca in Kališevka, na 560 m v Zgubi jami in celo na 580 m v Županovem spodmolu. Zato lahko potrdimo prvo postavljeno hipotezo, da so bile poplave v preteklosti oziroma v času pleistocena obsežnejše, kot so danes. Glede na različne nadmorske višine, na katerih so bili najdeni poplavni sedimenti, lahko potrdimo drugo hipotezo, ki predvideva, da se je ojezeritev v času pleistocena zgodila večkrat in je tako gladina jezera vsakič segala do druge nadmorske višine. Brodar je med drugim navedel, da je bil Postojnski jamski sistem oblikovan že v času pliocena, kar pomeni, da je bila struga reke Pivke že takrat na 511 m nadmorske višine. Če poleg tega upoštevamo še študije na podlagi metode paleomagnetizma, ki je pokazala v Zgubi jami na 560 m nadmorske višine večjo starost od 780 000, lahko zaključimo, da so poplave v Pivški kotlini lahko segale do nadmorske višine 560 m. Drugi dokaz za tako visok poplavni nivo bi bil lahko ujemanje nadmorskih višin poplavnih sedimentov na področju kotline. Mogoče so le-te naključje in rezultat lokalnih dejavnikov ali pa enotne ojezeritve kotline. Menimo, da lahko vzroke tako visokih poplav in zakaj jih danes ni več, pripišemo tudi spreminjanju podnebja. V času pleistocena so se menjavala obdobja ledenih in medledenih dob, v katerih sta bila padavinski in temperaturni režim popolnoma drugačna, kot sta danes. Ojezeritev bi bila lahko posledica večje količine padavin, večje proizvodnje materiala, ki bi lahko potencialno zamašil jamske ponore, ali pa ugodna kombinacija drugih podnebnih dejavnikov. Verjetnost, da so nekoč poplavne vode Pivške kotline segale do nadmorske višine 580 ali 560 m, je razmeroma majhna, saj je to skoraj 70 m več kot danes. Vendar te možnosti ne moremo in ne smemo izključiti, saj preveč posrednih dokazov kaže na to, da se je hidrografska situacija v Pivški kotlini tekom časa spreminjala. Verjetno je, da so bile poplave v času pleistocena višje, kot so danes. Za vse navedene poplavne sedimente v diplomskem delu bi morali izvesti podrobnejše študije, da bi lahko potrdili višino poplav v pleistocenu in njihov časovni nastanek. 