Rakovško-Unško polje je eno izmed kraških polj v nizu Notranjskega podolja. Polje je razdeljeno na uravnani del s hidrološko aktivnim obodom in na valovit, zakraseli del s hidrološko neaktivnim obodom. Območje v celoti gradi triasni dolomit, na območju pa sta razvita kras z značilnimi kraškimi oblikami in značilno kraško hidrologijo ter fluviokras z značilnimi fluviokraškimi reliefnimi oblikami in fluviokraško hidrologijo. Na območju so bile identificirane vrtače, ponikve in udornica ter dolci in erozijski jarki. Namen raziskave je geomorfološka analiza in fizičnogeografski oris Rakovško-Unškega polja. Metodi dela sta bili opravljena analiza obstoječe strokovne literature in terensko delo. Na raziskovanem območju sta bili opravljeni morfografska in morfometrična analiza, kartirani podatki pa so bili uporabljeni za izdelavo geomorfološke karte. V zaključni seminarski nalogi je Rakovško-Unško polje opredeljeno kot suho kraško polje. Dinarskokraške pokrajine so ena izmed večjih geografskih enot v Sloveniji. Od zahodnega dela se preko južnega dela s slemenitvijo SZ-JV razprostirajo proti jugovzhodnemu delu Slovenije. Dinarsko gorstvo razdelimo na visoki dinarski kras, ki ga sestavljajo visoke kraške planote, in nizki dinarski kras, za katerega so značilna podolja in kraški ravniki (Ogrin, Plut, 2012). Eno izmed podolij, ki sestavljajo dinarsko gorstvo, je tudi Notranjsko podolje. Na jugozahodni strani ga zamejujejo visoke kraške planote Trnovski gozd, Hrušica, Javorniki in Snežnik, na severovzhodni strani pa Menišija in Bloška planota (Senegačnik, 2011). Notranjsko podolje je torej pas nižjega sveta med višjim kraškim reliefom. Glavna os Notranjskega podolja poteka v dinarski smeri in v nadaljevanju idrijske prelomnice prek Godoviča, čez Planinsko polje do Babnega polja in Prezida, od koder se nadaljuje po dolini Čabranke in Kolpe. Prečno na to smer se odcepita dva kraka. Prvi vodi od Kalc preko Logaškega polja proti Vrhniki, drugi od odcepa na Planinskem polju čez Postojnska vrata proti zgornji Pivki (Gams, 2003). Podolje spada v porečje Ljubljanice, na njem pa so nastala številna kraška polja, po katerih podolje najbolj slovi. Logaško in Cerkniško polje sta tip robnega polja, ki je nastalo na dolomitu in deloma apnencu. Vmesni Planinsko in Loško polje sta pretežno v dolomitu in sta pretočnega tipa, kar pomeni, da se voda površinsko pretaka čez vodno slabo prepustni dolomit do apnenca na drugi, ponorni strani (Gams, 2003). V podolje spadata še manjši Babno polje in Rakovško-Unško polje, ki pa sta suhi polji, saj nimata stalnega vodotoka (Gams, 2003). Rakovško-Unško polje leži med Cerkniškim in Planinskim poljem. S severa ga omejuje Logaški ravnik, z juga pa Rakov Škocjan z okoliškimi griči. Dno polja leži na nadmorski višini 506 m, obod polja pa se dvigne do 700 m nadmorske višine. Rakovško-Unško polje ima reliefno dva dela, in sicer uravnano dno polja z zahodnim, južnim in vzhodnim obodom in valovit zakraseli del polja s severnim obodom. Rakovško-Unško polje je v znanstveni in strokovni literaturi skromno obravnavano, z geomorfološkega vidika pa v preteklosti sploh še ni bilo raziskano. V zaključni seminarski nalogi je obravnavan fluviokras in reliefne oblike, ki se pojavljajo na Rakovško-Unškem polju. Reliefne oblike so geomorfološko analizirane, kraško polje pa tipizirano. Osnovni namen zaključne seminarske naloge je geomorfološka analiza Rakovško-Unškega polja. V preteklosti je bilo območje manj raziskano, zato bo namen moje raziskave tudi celosten fizično-geografski oris območja. Za dosego svojega namena bom pregledal obstoječo literaturo o preučevanem območju, pomagal si bom s topografskimi kartami, geološko karto, satelitskimi in lidarskimi posnetki. Za lažje dosežen namen raziskave sem si pred izdelavo seminarske naloge zadal sledeče cilje: 1. Opraviti morfografsko analizo in kartirati obravnavane geomorfološke oblike. 2. Opraviti morfometrično analizo v kabinetu in na terenu, popisati obravnavane geomorfološke oblike in pridobiti kvantitativne podatke za nadaljnjo interpretacijo območja. 3. Opraviti morfogenetsko analizo, v kateri bo zajeta primerjava med morfografsko in morfometrično analizo z že obstoječo literaturo. 4. Izdelati geomorfološko karto območja. Metode dela vključujejo kabinetno in terensko delo. V okviru kabinetnega dela je bila pregledana obstoječa literatura in izdelana morfografska karta. Po pregledu literature je sledilo terensko delo, ki je zajemalo kartiranje in fotografsko dokumentiranje reliefnih oblik na območju Rakovško-Unškega polja, kar je osnova za pozneje izvedeno geomorfološko analizo. Prvi cilj je bila morfografska analiza območja. Osnova za terensko kartiranje reliefnih oblik na območju je bil temeljni topografski načrt v merilu 1:5000. Informacije o okvirni lokaciji posameznih reliefnih oblik so bile deloma predhodno zbrane iz literature, deloma pa ugotovljene na samem terenu. Na podlagi morfografskega kartiranja na terenu je bila pozneje izdelana geomorfološka karta. Drugi cilj je bila morfometrična analiza območja. Po pregledu terena so bila določena tista mesta, ki so zanimivejša z vidika reliefne izoblikovanosti. Pri merjenju oblik in naklonov sem si pomagal s spletnim orodjem Atlas okolja in računalniškim programom ArcGIS. Morfografsko kartiranje je bilo povezano z morfometrično analizo reliefnih oblik, in sicer z udornico, vrtačo, ponikvami, dolci in erozijskimi jarki. Tretji cilj je bil izdelava geomorfološke karte območja. Za podlago sem izbral lidarske posnetke in digitaliziral podatke, ki sem jih pridobil z morfografskim kartiranjem, nato pa s pomočjo programov Inkscape in ArcGis izdelal karto raziskovanega območja. V sintezi sem kraško polje razdelil na dva reliefno različna dela. Navedel sem podatke o obravnavanih geomorfoloških oblikah, sledila pa je morfogenetska analiza, kjer sem podatke, pridobljene na terenu, primerjal s podatki iz literature. Opisani so bili pojavi, ki kažejo na posamezne geomorfne procese, ki so ključnega pomena za nastanek prepoznanih reliefnih oblik in izoblikovanost reliefa na območju raziskovanja. Rakovško-Unško polje se nahaja v Notranjskem podolju med Cerkniškim in Planinskim poljem. Dno polja po površini meri okoli 3 km2 (Lovrenčak, 1994). Na severovzhodu ga omejujejo višje ležeči Logaški ravnik, na severu Kali (574 m n. v.), na zahodu Kolobar (622 m n. v.) in Cerovica (629 m n. v.), na jugu Medvedova peč (638 m n. v.), Peščevnik (561 m n. v.) in Rakovški grič (646 m n. v.), na jugovzhodu se raztezajo pobočja Blaževca na vzhodu pa Lisec (596 m. n. v.). Reliefno ima kraško polje dva dela, osrednjega, to je dno polja, ki je plitva kraška kotanja nepravilne oblike, in robni del. Robnemu delu pripada na severni strani višje uravnano površje s številnimi vrtačami. Na južni, jugozahodni in jugovzhodni strani se s pobočja obrobnih gričev (npr. Rakovški grič) brez izrazitega prehoda spuščajo v dno polja. Na severovzhodu in jugovzhodu se več metrov nad dnom polja širi zakraselo podolje proti Planinskemu in Cerkniškemu polju (Lovrenčak, 1994). Dno polja se nahaja na nadmorski višini 506 m, višji severni del pa doseže 562 m n. v. Severni del je z dolci in vrtačami precej bolj razgiban, zato na manjšem območju prihaja do večjih razlik v nadmorski višini, ki so ponekod še nižje od dna polja. Najnižja točka na raziskovanem območju je dno udornice Mrzli dol na severnem delu polja, ki se nahaja na 490 m nadmorske višine. Obrobje polja gradi zgornjetriasni dolomit, ki je tektonsko zdrobljen. Plasti so debele od 0,5 m do 1 m, dolomit pa je večinoma pasovit (Pleničar, 1970). Na območju skoraj vzporedno potekata idrijski prelom na severovzhodni strani, na jugozahodni strani pa ob prelomni coni nariv (Pleničar, 1970). Samo dno polja je iz kvartarnih nanosov rek in potokov. Ta nanos sestavljajo peščena glina, grušč in delno prod (Pleničar, 1970). Na polju se pod temi nanosi nahaja bolj ali manj zdrobljen dolomit (Lovrenčak, 1995). Po Ogrinovi klasifikaciji območje, kjer se nahaja Rakovško-Unško polje, spada v zmerno celinsko podnebje zahodne in južne Slovenije. Povprečna temperatura najhladnejšega meseca se giblje med 0 °C in -3 °C, povprečna temperatura najtoplejšega meseca pa med 15°C in 20°C. Povprečne oktobrske temperature so višje od aprilskih. Visoka pregrada dinarskih planot na jugozahodu zadržuje sredozemske vplive, ki segajo še v bližnjo Postojnsko kotlino. Klimatske podatke za obravnavani predel daje postaja v bližnji Planini, navedenih pa je tudi nekaj podatkov iz meteorološke postaje v Postojni in padavinske postaje v Cerknici. Srednja januarska temperatura znaša - 1.1°C (v Postojni -0.9°C) in srednja julijska 18.1°C (v Postojni 17.7°C). Povprečna letna temperatura za obdobje 1961-1991 znaša 9.0°C (v Postojni 8.4°C), (ARSO, 2016). Povprečna letna temperatura v zadnjih letih narašča, v obdobju 1971-2001 v Postojni znaša 8.7°C, v obdobju 1981-2010 pa 9.1°C (Zbornik 19. geografskega raziskovalnega tabora, 2015). Za območje je značilen submediteranski padavinski režim. Povprečna količina padavin pa se giblje od 1300 mm do 2800 mm. V Planini je dolgoletna povprečna višina padavin 1821 mm na leto, v Postojni 1578 mm, v pet kilometrov oddaljeni Cerknici pa 1796 mm (Hidrometeorološki inštitut Ljubljana, 2016). Temperaturne in padavinske razmere so ugodne za rast gozda, ki je prvotno poraščal obrobje polja in zelo verjetno tudi njegovo dno. Sedanja vegetacija je večinoma negozdna. Na dnu so njivske in travniške površine. Tudi na severovzhodnem in severnem robu so travišča z visoko pahovko, na severozahodnem robu pa travišča s pokončo stoklaso. Na plitvih rendzinah na jugozahodnem robu polja je razširjen borov gozd s trirobo košeničico (Puncer, 1976) Talni in klimatski pogoji so primerni za ekstenzivno gozdarstvo in živinorejo. Naravno okolje je tako še močno ohranjeno. Glede na matično osnovo in reliefno izoblikovanost ločujemo v pedosferi polja prsti na obrobju polja in na njegovem dnu (Lovrenčak, 1994). Na robnih delih polja v glavnem sestavljata odejo prsti mozaično prepleteni rendzina in rjava pokarbonatna prst. Po dnu polja prevladuje različno globoka rjava pokarbonatna prst. Po močnem deževju nastanejo na dnu polja jezerca. Jezerce se pojavi tudi okoli ponikev, ki ne morejo sprejeti večjih količin vode. Vendar v prsti na dnu polja ni sledov prekomerne vlažnosti (Lovrenčak, 1995). Stalno tekočih voda Rakovsko-unško polje nima. Le po obilnih padavinah začne na več krajih na jugovzhodni strani polja izvirati voda, ki se zbira v skopanem jarku in odteka v ponikve pod Orlekom in ponikve zahodno od Unca (Lovrenčak, 1995). V najnižjih delih polja se tako pojavi več manjših jezerc, ki se razlivajo po kmetijskih površinah, v izjemnih primerih pa zalijejo tudi najnižje dele naselja Rakek. Kraško polje po večini gradi dolomit, ki je za vodo manj prepusten, zato so prebivalci za hitrejše odtekanje vode uredili jarke, speljane po celotnem dnu polja, ki vodo usmerjajo v ponikve. Voda od tu po predvidevanju speleologov nadaljuje pod Menišijo, v smeri gradu Bistra na Ljubljanskem barju (Gams, 2003). Severni del in celoten obod Rakovško-Unškega polja leži na triasnem dolomitu, dno polja pa gradijo aluvialne naplavine (Osnovna geološka karta …, 1970). Zaradi dolomitne podlage se je na območju razvil fluviokras, saj se na območju pojavljajo značilne fluviokraške oblike, kot so erozijski jarki in dolci. Severni del polja je navkljub dolomitni podlagi bolj razgiban in zakrasel, saj so v tem delu polja številne vrtače in udornica. Na dnu se je zaradi aluvija razvilo polje s ponikvami (Osnovna geološka karta …, 1970). Rakovško-Unško polje leži na nadmorski višini med 490 m in 700 m. Razteza se v smeri od severozahoda proti jugovzhodu. Povprečni nakloni oboda se gibljejo med 6° in 25°. Brez izrazitega oboda je polje zgolj v smeri proti Planinskem polju, z ostalih strani pa ga obdaja višji kraški svet. Obod na zahodu doseže nadmorske višine do 700 m, na severu in vzhodu do 560 m, na jugu pa preseže 600 m. V najširšem delu polje v širino meri 3,1 km, v dolžino pa 4,3 km.  
Z morfografsko analizo so bili na vzhodnem in južnem delu oboda identificirani dolci in erozijski jarki. Severni del polja je bolj razgiban in zakrasel. Z morfografsko analizo so bile na tem območju identificirane vrtače in udornica. Uravnano dno kraškega polja leži med 506 m in 530 m, površina uravnanega dela pa znaša 3 km2. Zapolnjeno je s kvartarnimi neprepustnimi nanosi. Z morfografsko analizo so bile v dnu polja identificirane ponikve. Najbolj značilne reliefne oblike na dolomitnem fluviokraškem površju so dolci (Stepišnik, 2011). Dolec ali dolek je majhna reliefna oblika, podobna plitvi in podolgovati ter ozki globoki suhi dolinici. Ima konkaven prečni prerez in strma pobočja. Običajno poteka v smeri največje strmine. Zgoraj se začne s plitvo vdolbino, je ozek in plitev, navzdol se širi in poglablja. Ponekod je usmerjen prečno na pobočje navezanosti na tektonske linije ali na ostanke starega drenažnega omrežja. Dolec je običajno samostojna reliefna oblika, ki obsega del pobočja, ali pa je z drugimi povezan v razvejan, dendritični sistem (Komac, 2006). Nima stalnega površinskega vodnega odtoka, zato ga Gams in Natek (1981) opredelita kot fluviokraško reliefno obliko. Po tem ga razlikujemo od dolinic in grap, za katere je značilen občasni ali stalni površinski vodni odtok (Gams, 1968). Dolci so pogosti v povirjih in na robu planot (Goudie, 2004 – Encyclopedia of Geomorphology), kjer se navadno poglabljajo v pobočje nad izviri potokov (Gams, Natek; 1981). Navzdol se prevesijo v grapo s stalnim vodnim odtokom ali pa se iztečejo v ravnini, preidejo v kraški dol ali vrtačo. Na strmem pobočju je dolec kratek in plitev, na položnem pa dolg in globok. Dno je mokrotno, v njem rastejo vlagoljubne rastline, saj se v njem nabira gradivo, ki pada s pobočij. Ponekod se zaradi razlik v trdnosti podlage, litoloških ali strukturnih razlik ali razlik v intenzivnosti geomorfnih procesov v dnu dolca pojavijo konveksni pregibi (Mihevc, 1986; Komac, 2003). Komac (2006) pravi, da sta pri oblikovanju dolca pomembni predvsem korozija. Pri nastanku dolcev na dolomitnem površju pa sodeluje še več pomembnih dejavnikov. Naklon površja se mora gibati med 6o in 25o. Voda namreč pri večjih naklonih hitro odteče po površini in ustvarja erozijske jarke. Oblikovanje dolcev je vezano predvsem na raztapljanje, sodeluje pa tudi mehansko odnašanje materiala skozi preperelino ali vertikalno v kras. Na dolomitnem površju je preperelina netopni ostanek korozije, sestavlja pa jo tudi dolomitni drobir, ki ga je zaradi močne tektonske pretrtosti veliko. Ob razpokah, kjer je dolomit prepusten, prevlada kraški tok in dolci ne nastajajo. Dolci so na zrnatem dolomitu pogostejši kot na skladovitem ali masivnem, saj je zrnat dolomit bolj podvržen kemičnem preperevanju. Geomorfni procesi so zaradi debele plasti prepereline, večje količine vode in njenega daljšega zadrževanja intenzivnejši v dnu kotanj kot okolici (Komac, 2006). Zaradi manjšega naklona oboda je na območju več dolcev kot erozijskih jarkov. Dolci so na zahodnem in severnem delu polja, na jugovzhodu in jugu pa gradijo obod polja, razločujejo pobočja ter se iztečejo na kraško polje. Dolci na raziskovanem območju so v zgornjem delu povsod strmejši kot v spodnjem delu. Dolci nastopajo kot samostojne oblike in so drug z drugim vzporedni, ponekod pa se dolci iztekajo v druge dolce. Dolci so v južnem in zahodnem delu kraškega polja usmerjeni proti dnu polja, na severu pa neposredno proti ponikvam. Po njih se korodiran material mehansko premešča s podzemnim tokom. Na obodu, v dnu dolcev in v dnu polja je namreč najden dolomitni grušč, kar kaže na mehansko premeščanje materiala po pobočjih in akumulacijo materiala v dnu polja (Lovrenčak, 1994). Na dolcih in erozijskih jarkih procesi recentnega mehanskega premeščanja potekajo zgolj ob ekstremnih klimatskih pogojih, intenzivnejše oblikovanje dolcev se je zaradi močnejšega mehanskega preperevanja in denudacije dogajalo v pleistocenskem periglacialnem okolju. Pomemben proces današnjega preoblikovanja dolcev je tudi korozija, saj je v preperelini v dnu dolcev več vode (Komac, 2006). Dna dolcev so zaradi intenzivne obdelave in debele plasti prepereline uravnana. Erozijski jarek je globoka, z vodo erodirana struga, v kateri teče voda samo zaradi odtoka po intenzivnih padavinah in / ali času taljenja snega. Nastanejo s kanaliziranjem površinskega toka, predvsem tam, kjer so že reliefno (naravno) zasnovane linije odtoka, pa tudi ob izrazitih antropogenih oblikah (na primer izkopih, njivskih brazdah, poteh ...). V nasprotju s površinskim spiranjem in žlebično erozijo je pri tako imenovani jarkovni eroziji več možnosti, da erodirano gradivo doseže vodotoke v dnu doline (Zorn, 2007). Erozijski jarki so omejeni na najbolj strme naklone, so neizraziti in na območju zelo redki. Voda po njih odteka površinsko, na dno polja pa premešča erodiran material. Na obodu in v dnu polja je namreč najden dolomitni grušč, kar kaže na mehansko premeščanje erodiranega materiala s pobočij in akumulacijo materiala v dnu polja (Lovrenčak, 1995). Mesta alogenega napajanja kraškega vodonosnika delimo na podlagi oblike na ponikve, ponore in požiralnike. Kadar voda izginja v vodoravno jamo, govorimo o ponoru, kadar voda izginja v skalno odprtino v strugi, govorimo o požiralniku, kadar pa se voda izgublja skozi naplavino, govorimo o ponikvi (Gams, 2004). Ponikve se največkrat nahajajo na nizkih, robnih delih krasa, kjer voda z večjimi količinami alohtonega materiala priteka na kras. Tako naplavina prekrije kraško površje, v katerega voda največkrat odteka v mnogih razpršenih ponikvah. Ponikve največkrat najdemo na dnu kraških polij ali slepih dolin (Stepišnik, 2011). Po obilnih padavinah, običajno jeseni, začne na več krajih na jugovzhodni strani RakovškoUnškega polja izvirati voda, ki se zbira v skopanem jarku in odteka v ponikve. Ponikve ne morejo sprejeti večjih količin vode, zato se okrog njih pogosto pojavi manjše jezerce (Lovrenčak, 1995). Na območju ni stalnega vodotoka, polje pa je poplavljeno le izjemoma, ob zelo visoki vodi (Gams, 2003). Ob obilnih padavinah voda na polju zastaja, voda na polje po erozijskih jarkih priteka tudi z dolomitnega oboda nad poljem. Na dno kraškega polja priteka tudi voda iz dolcev, ki po dolcih odteka podzemno. Na stiku z neprepustno naplavino, ki jo sestavljajo peščena glina, prod in dolomitni grušč, pa na polju zastaja. Rdeča glina je po domnevah nanos drobno zrnatih delcev z oboda na dno polja, kar lahko podpremo tudi z reliefno oblikovanostjo. Plosko in ravno dno polja kaže na to, da je nastalo s sedimentacijo. Debelina rdeče glina na robnih delih polja znaša od 20 cm do 90 cm, na dnu polja pa je povsod globlja od 1 m, ponekod doseže tudi globino 5 m (Lovrenčak, 1995). Na dolcih in erozijskih jarkih procesi recentnega mehanskega premeščanja potekajo zgolj ob ekstremnih vremenskih pogojih. V najnižjih delih polja se tako pojavi več manjših jezerc, ki se razlivajo po kmetijskih površinah, ob izjemno visokih vodostajih podzemne vode pa zalijejo tudi najnižje dele naselja Rakek. Prebivalci okoliških krajev so za hitrejše odtekanje vode s polja uredili jarke, speljane po celotnem dnu polja, ki vodo usmerjajo v ponikve, pod Orlekom in v ponikev severno od Unca. Glavni jarek, ki vodo iz južnega in jugovzhodnega dela polja odvaja proti požiralnikom, je speljan pod lokalno cesto, ki povezuje naselji Slivice in Unec z Rakekom. Cesta je nad okoliške travnike dvignjena z nasipom, zato medtem ko voda zalije travnike na obeh straneh, le-ta ni poplavljena. Prav tako vodo vzdolž ceste proti glavnemu jarku odvajata še dva pomožna jarka, ki sta aktivna ob izjemno obilnem deževju. Na DOF so zajete ponikve, ki se nahajajo pod Orlekom. S številko 1 je označen pritok meteorne vode iz naselja Rakek, ki leži na višjem kraškem robu severovzhodno od kraškega polja. Voda odteka v ponikvi, označeni s številkama 2 in 3. Jeseni in pomladi se ob daljšem deževnem obdobju lahko zgodi, da ponikvi ne zmoreta požreti vse vode, zato se ta razlije po dnu polja in ustvari manjše jezero. Najprej zalije običajno suho strugo označeno s številko 4, po kateri najprej preteče v ponikev, označeno s številko 5, in nato še v ponikev, označeno s številko 6, kamor ob visoki vodi preko jarkov speljanih po celotnem polju priteka tudi voda iz južnega in jugovzhodnega dela polja. Vrtače so po mnenju nekaterih avtorjev najbolj tipične oblike kraškega površja (Ford, Williams, 2007). V literaturi se pojavlja več različnih definicij vrtače. Gams (1973) v Slovenski kraški terminologiji navaja, da je vrtača »depresijska oblika, navadno globoka več metrov in je hkrati bolj široka kot globoka«. Stepišnik (2011) navaja, da so vrtače zaprte kotanje, v tlorisu bolj ali manj okrogle, običajno široke do 100 metrov in ne globlje od 10 metrov. Po Cvijiću (1895) vrtače razsežnosti zavzemajo med 2 m in 20 globine in premer od 10 m do 120 m, največ do 300 m. Po vseh definicijah je torej izraz vrtača primeren, saj gre za bolj široke kot globoke oblike in ne za brezna, ki so globlja, kot so široka. Na gostoto, razporeditev, nastanek in obliko vrtač vplivajo lastnosti kamnine. Največ vrtač se pojavlja na apneniških terasah, prekritih s tanko preperelino, najmanj pa na strmih pobočjih. Naklon pobočij in gostota vrtač sta pogosto obratno sorazmerna (Gams, 2004). Na pretrtih dolomitih navadno vrtač ni, so pa gosto posejane na apnencih (Gams, Lovrenčak, Ingolič, 1971). Po dosedanjem poznavanju slovenskega krasa je gostota izjemna, če je vrtač nad 200, zelo velika pri 200-110, velika pri 120-50, zmerna pri 50-15, majhna od 15-5 in neznatna pod 5 km2 (Gams, 2004). Po obliki prečnega profila so vrtače skledaste, lijakaste, vodnjakaste in kotlaste. Za nekatera področja so tipične majhne, nekaj metrov široke vrtače, drugje so široke 50 do 100 m (Weydert, 1965). Maksimović (1963) deli korozijske vrtače na korozijsko-ugrezajoče se, korozijsko-udorne, korozijske-sufozijske, korozijsko-erozijske in poligenetske, korozijske vrtače na izvirih in korozijsko-erozijske na ponorih. Mlajša kot udorna teorija o nastanku vrtač je korozijska. Vtis pa je, da je pri tem mišljeno predvsem spiranje pretrte kamnine z dna vrtače, saj zagovorniki te teorije navadno prikazujejo osrednji vodni odtok z dna lijakaste vrtače skozi bolj pretrto skalo, predvsem spiranje pretrte kamnine z dna vrtače, ki se zato lahko poglablja. Večina korozijskih vrtač naj bi tako nastalo zaradi združevanja padavinske vode v epikraški coni in posledično močnejšega raztapljanja. Sodobna krasoslovna literatura pa navaja številne druge primere oblikovanja korozijskih vrtač. Klimchouk (1995) vlogo epikraške cone namesto s površinskimi procesi poveže z breznom. Glavno žarišče epikraškega odtoka se nahaja na določeni globini pod površjem. Glavna razpoka se širi in poglablja, s tem pa se oblikuje podzemno brezno. Ker je matična kamnina zaradi zbiranja deževnice razdrobljena v vsej soseščini najvišjega dela brezna, se z nadaljnjim razvojem izoblikuje stožčasta kotanja. Če jašek ni globok in je dno zapolnjeno z s podornim in erodiranim materialom, lahko kotanja dobi obliko korozijske vrtače. Danes vemo, da pri nastajanju vrtač sodeluje več procesov. Pri vseh pa je podlaga korozija, tudi pri udornih vrtačah, saj mora najprej nastati votlina, da se površinska gmota lahko vdre vanjo (Gams, 2004). Vrtače so na severovzhodu Rakovško-Unškega polja. Največja vrtača na območju v globino meri 15 metrov, v širino in dolžino pa 100 metrov. Gostota vrtač znaša približno 40 vrtač na km2, kar priča o zmerni zakraselosti višjega dela polja. Vrtače so večinoma globlje od 5 m, povprečen premer pa znaša 40 m. Večina vrtač se pojavlja na uravnanem, nekoliko valovitem svetu, s premikom proti strmemu robu polja pa se gostota močno zmanjša. Po obliki prečnega profila so skledaste. Redko so simetrične oblike, pogosto so razpotegnjene, višina oboda pa navadno ne leži na isti nadmorski višini. Na zahodnem, južnem in jugovzhodnem delu polja, kjer prevladujejo dolci, in na dnu polja vrtač ni. Kljub temu, da se vrtače redkeje pojavljajo na dolomitni podlagi, so na raziskovanem območju nastale izključno na dolomitih. Bistvena razlika pa se pokaže v gostoti vrtač na km2, ki je na apnenčasti podlagi izven raziskovanega območja precej večja. Udornice ali udorne vrtače imenujemo vse kotanje na kraškem polju, ki so nastale zaradi nestabilnosti podzemnih votlin, torej z udorom. Osnovni mehanizem nastanka udornic je rušenje jamskih stropov do površja oziroma udor. Sam udor stropa na podzemskim prostorom pa lahko zaradi omejene velikosti jamskih dvoran pogojuje le nastanek manjših udornic (Gams, 1973). Po dimenzijah ne presegajo velikosti vrtač, zato jih lahko prepoznamo po strmih stenastih pobočjih in podornih blokih na dnu. Pobočni procesi s časom pobočja preoblikujejo tako, da jih v kasnešjih fazah razvoja po morfologiji ne moremo ločiti od korozijskih vrtač. Udornice so tudi večje kotanje na krasu, ki pa ne nastanejo z nenadnim udorom, pač pa postopoma. Strokovna literatura večje udornice imenuje tudi koliševke ali kukave (Gams in drugi, 1973). Udornica, imenovana Mrzli dol, je edina udornica na raziskovanem območju. Doseže premer 200 m in globino 35 m. Po obliki udornice na sliki lahko ugotovimo, da gre za staro udornico. Strme stene so izginile, dno pa prekriva prst. Po velikosti udornice ugotovimo, da se jamski strop ni udrl nenadoma, temveč se je udiral postopoma. Nastanek udornic je vezan na spodjedanje tektonsko zdrobljene cone na aktivnim jamskim udorom. Nastanejo na območjih koncetriranih podzemnih vodotokov, nihanja gladine podzemne vode, ob večji agresivnosti ali eroziji vodnih tokov ali kombinaciji teh dejavnikov (Mihevc, 2001; Stepišnik, 2006), kjer voda korozijsko in erozijsko spodjeda material pod tektonsko zdrobljeno cono. Material postopoma odnaša, na površju pa se počasi oblikuje kotanja. Velikost kotanje je odvisna od dinamike in trajanja odnašanja podornega materiala. Večajo se, dokler se proces odnašanja materiala v podzemlju ne ustavi. Oblika udornic je odvisna od njihove starosti (Stepišnik, 2006; Ford, Williams, 2007). V mlajši fazi, ko je spodjedanje aktivno so pobočja strma in stenasta, v tlorisu pa nepravilnih oblik. Dna zapolnjujejo veliki podorni bloki in grušč. Sčasoma stene izginjajo, veča pa se delež melišč. Dno prekrivata prst in mehanska preperelina (Stepišnik, 2006). Rakovško-Unško polje se nahaja v Notranjskem podolju in leži med dvema bolj znanima in raziskanima poljema, Cerkniškim in Planinskim poljem. Leži na nadmorski višini med 490 m in 700 m ter se v smeri Idrijskega preloma razteza od severozahoda proti jugovzhodu. Povprečni nakloni oboda se gibljejo med 6° in 25°. Dno polja prekrivajo kvartarne naplavine, vzpeti obod pa gradi triasni dolomit. Celotno raziskano območje v širino meri 3,1 km, v dolžino pa 4,3 km. Uravnano dno kraškega polja leži med 506 m in 530 m, njegova površina pa znaša 3 km2. Na območju so se zaradi primerne kamninske zgradbe izoblikovale različne kraške in fluviokraške oblike. Pojavljata se dva tipa prsti, na vzpetem obodu rendzina, na dnu polja pa rjava pokarbonatna prst (Lovrenčak, 1994). Dno polja je poraščeno s travo in ponekod ekstenzivno obdelano. Na vzpetem obodu raste združba borovega gozda in trirobe košenice (Puncer, 1970). Območje spada med bolj namočena območja v Sloveniji, letno pade več kot 1800 mm padavin (Hidrometeorološki inštitut Ljubljana, 2016). V obstoječi literaturi je območje večkrat kot kraško polje omenjeno kot plitva kotanja ali uvala. Cvijić (1893) kotanjo omenja kot tipičen primer uvale. Lovrenčak (1994) prvi piše o RakovskoUnškem polju, Gams pa (2003) piše o poglobljeni plitvi kotanji imenovani Rakovsko polje, včasih tudi Unško polje, najpogosteje pa kar Rakovško-Unško polje. Cvijić (1893) omeni, da je Rakovško-Unška uvala slabo raziskana, saj je poznan zgolj ponorni dol Bratni dol pod Orlekom. Putick (1889) prav tako govori o Rakovški-Unški uvali in domneva, da vsa voda, ki podzemno odteka z uvale, na površje ponovno pride s kraškimi izviri pod Hasbergom na Planinskem polju. Lovrenčak (1994) je podal kratek geografski oris območja. V prvem delu opiše geološko sestavo, geomorfološko pa se z območjem ni ukvarjal. Kotanjo je označil za kraško polje in se podrobneje ukvarjal s pedogeografijo območja. Omeni, da kraško polje nima stalnega vodotoka, po obilnih padavinah pa na jugovzhodu polja začne izvirati voda in odteka v ponikve. Reliefnih oblik se dotakne zgolj posredno in nekatere za lažjo orientacijo umesti v prostor. Ukvarja se s vprašanjem ali je nanos na dnu polja alohtonega ali avtohtonega nastanka. Gams (2003) Rakovško-Unško polje skupaj z Babnim poljem označi kot lep primer suhega kraškega polja. Ob tem suho polje definira kot kraško polje brez izvirov in ponorov z izredno redkimi poplavami. V svoji geomorfološki analizi območja sem se posvetil morfografskim, morfometričnim in morfostrukturnim lastnostim fluviokraških in kraških oblik na raziskovanem območju. S pregledom obstoječe literature in kartografskega gradiva sem si v osnovi začrtal potek raziskovanja. S terenskim delom in s pomočjo topografskih kart območja (1:5000) sem opravil morfografsko kartiranje in morfometrične meritve reliefnih oblik. Po pregledu obstoječe literature in po opravljeni geomorfološki analizi lahko zavržem poimenovanje kraška kotanja ali uvala in za raziskovano območje uporabljam izraz kraško polje, saj zaradi oboda, velikosti, ravnega dna in občasnega zastajanja vode ustreza morfografskim, morfometričnim in funkcijskim kriterijem za klasificiranje polja navedenih v literaturi (Gams, 1978). RakovškoUnško polje lahko uvrstimo med suha polja. Polje nima stalnega površinskega vodnega toka, poplavljeno pa je le ob izredno visoki vodi, kar ustreza klasifikaciji suhih kraških polj (Gams, 2003). Gams (2003) navaja še, da suha kraška polja nimajo izvirov in ponorov, kar v primeru Rakovško-Unškega polja ne drži, saj so na polju ponikve. Ob obilnih padavinah voda na polju začne zastajati, prav tako pa na dno polja priteka voda s hidrološko aktivnega oboda. Na polje voda površinsko priteka po erozijskih jarkih, s podzemnim tokom pa po dolcih in ob stiku z neprepustno naplavino v dnu polja zastaja. Voda preko skopanih jarkov odteka proti ponikvam pod Orlekom (Bratni dol) in proti ponikvi severno od Unca. Severni del polja je bolj razgiban in valovit. Območje je zakraselo, saj se pojavljajo vrtače in udornica. Povprečna gostota vrtač na tem območju znaša 40 vrtač na km2. Največja vrtača je široka in dolga 100 m, globoka pa 15 m. Ostale so manjše, večinoma globlje od 5 m in v premeru merijo 40 m. V večini primerov so vrtače po prečnem profilu skledaste. Udornica v premeru doseže 200 m, v globino pa 35 m. Severni del polja se vzpne v hidrološko neaktiven obod polja. Na dnu polja so bile prav tako identificirane kraške oblike, saj se na polju nahaja več ponikev. Ena se nahaja severno od Unca, več pa jih je pod Orlekom. Ponikve so aktivne le redko, zgolj ob izjemnih padavinah, ko se voda s poplavljenega polja prek jarkov pretoči vanje. Ponikve so majhne, zaradi velikih količin vode in nezmožnosti dovolj hitrega požiranja vode v podzemlje pa se okrog njih oblikuje poplavno jezero. Značilne fluviokraške oblike kot so dolci in erozijski jarki se pojavljajo na hidrološko aktivnem južnem, zahodnem in jugovzhodnem obodu polja. Roglič (1959) je fluviokras definiral kot površje, kjer lahko delujeta tako kraški kot fluvialni geomorfni sistem. Fluviokraško površje je prehodna oblika kraškega reliefa, kjer prevladuje odnašanje materiala s pobočij in akumuliranje materiala v kraških kotanjah. Manjša količina padavinskih voda odteče v podzemlje, ob močnejših padavinah pa voda odteka tudi površinsko. Površje se mestoma tako preoblikuje fluvialno. Erozijski jarki so omejeni na najbolj strme naklone in so na območju zelo redki. Voda po njih odteka površinsko, na dno polja pa premešča erodiran material. Zaradi manjšega naklona je več dolcev. Po njih se korodiran material mehansko premešča s podzemnim tokom. Na obodu in v dnu polja je namreč najden dolomitni grušč (Lovrenčak, 1994), kar kaže na mehansko premeščanje materiala s pobočij in akumulacijo materiala v dnu polja. Na območju se pojavlja tudi horizont rdeče gline, za katero Lovrenčak (1995) domneva, da je ostanek dolomitnega drobirja prinesenega z oboda polja, ne zanemari pa možnosti, da gre obenem lahko tudi za ostanek pretrte matične dolomitne osnove pod nanosi. Rdeča glina je torej najverjetneje grajena tako iz avtohtonih kot tudi alohtonih delcev, ki so ostanek triasnega dolomita izpod naplavine in korodiranega ter po erozijskih jarkih in dolcih mehansko premeščenega triasnega dolomita z oboda. V dnu polja je horizont rdeče gline najgloblji (Lovrenčak, 1995). Fluviokraške oblike se torej z izjemo dolcev, ki gradijo relief severovzhodno in vzhodno od Unca, pojavljajo na zahodnem, južnem in jugovzhodnem hidrološko aktivnem obodu, kraške oblike pa v dnu in na severnem delu polja. Voda z Rakovško-Unškega polja tako kot voda z vseh ostalih kraških polj in ostalega vodozbirnega kraškega zaledja, ki se pretaka skozi Notranjsko podolje pripada porečju Ljubljanice. Površina njenega kraškega porečja znaša 1100 km2, po mnenju speleologov pa voda, ki ponika na Rakovško-Unškem polju, podzemno nadaljuje proti Bistri in naprej proti Ljubljanici (Gams, 2003). Rakovško-Unško polje je eno izmed kraških polj v nizu Notranjskega podolja, nahaja pa se med Cerkniškim in Planinskim poljem. Raziskovano območje je zaradi kamninske sestave pod kraškim in fluviokraškim vplivom, zato so se razvile značilne kraške in fluviokraške oblike. Na podlagi geomorfološke analize in primerjav z že obstoječo literaturo sem potrdil in ugotovil sledeča dejstva. Rakovško-Unško polje je zaprta depresija, zapolnjena z aluvialnimi naplavinami. Obod je višji od dna polja, po dimenziji in geomorfoloških kategorizacijah pa je območje lahko definirano kot kraško polje. Polje poteka v smeri severozahod-jugovzhod in sovpada s tektonsko orientiranostjo. Nakloni oboda povprečno znašajo med 6 ° in 25 °. Na območju se zaradi oblikovanosti reliefa pojavljata dva tipa prsti, rendzina in rjava pokarbonatna prst. Obod kraškega polja je poraščen z združbo borovega gozda in trirobe košenice ali s travo, dno pa poraščajo izključno različne vrste trav. Območje spada pod zmerno celinsko podnebje zahodne in južne Slovenije. Letno na območju pade več kot 1800 mm padavin. Rakovško-Unško polje lahko reliefno razdelimo na dva dela. Na južni, uravnani del polja s hidrološkom aktivnim obodom, in severni, zakraseli del polja s hidrološko neaktivnim obodom. Najpogostejša fluviokraška oblika na območju so dolci, ki se nahajajo na zahodnem, južnem in jugovzhodnem obodu polja. Fluviokraška oblika, ki se pojavi na območju so tudi erozijski jarki. Najpogostejša kraška oblika so vrtače, ki se nahajajo na severnem delu polja. Ostale kraške oblike na polju so še ponikve in udornica. Rakovško-Unško polje ustreza hidrološkim kriterijem (Gams, 1978) za umestitev med suha kraška polja. Voda z Rakovško-Unškega polja tako kot voda z vseh ostalih kraških polj in ostalega vodozbirnega kraškega zaledja, ki se pretaka skozi Notranjsko podolje, pripada porečju Ljubljanice. Površina njenega kraškega porečja znaša 1100 km2, po mnenju speleologov pa voda, ki ponika na Rakovško-Unškem polju, podzemno nadaljuje proti Bistri in naprej proti Ljubljanici (Gams, 2003). 
