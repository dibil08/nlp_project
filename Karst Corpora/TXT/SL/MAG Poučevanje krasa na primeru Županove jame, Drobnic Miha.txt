Magistrsko delo obravnava tematiko poučevanja krasa na primeru Županove jame. Slednja leži južno od Grosupeljske kotline na območju Taborskega hrbta, za katerega je značilen kras. Na njegovem območju najdemo različne površinske in podzemeljske kraške oblike. Županova jama z okolico predstavlja učilnico v naravi s poudarkom na tematiki krasa. Doslej za potrebe izobraževanja o krasu še ni bil izdelan načrt vodenja v jami. Ravno zato smo v okviru magistrskega dela v skladu z vsebinami in operativnimi učnimi cilji, ki se v učnih načrtih navezujejo na kras, izdelali podrobni učni pripravi za osnovnošolski in srednješolski nivo ter ju na terenu z učenci in dijaki tudi izvedli in evalvirali. Doseženi so bili vsi v učnih pripravah zapisani učni cilji, povezani s krasom, obenem pa so prisotni učenci in dijaki izvedbo ovrednotili kot zanimivo ter pedagoško primerno. Z namenom, da bi izboljšali svoje poučevanje ter ga naredili bolj zanimivega in razumljivega za učence, se pedagogi vedno pogosteje poslužujejo pouka v naravi. Slednji učencem omogoča neposredno pridobivanje izkušenj iz naravnega okolja, kar jim olajša razumevanje pojavov in procesov, ki se tam odvijajo. Prostor, ki omogoča pouk in učenje v naravi, se imenuje učilnica v naravi. Učilnica v naravi se nahaja izven razreda, na prostem. V njej je mogoče obravnavati različne vsebine in tematike iz učnih načrtov, primerna pa je za učence različnih starosti (Kimbro, 2006). Geografija je kot učni predmet še posebej primerna za izvedbo pouka v naravi, saj nudi obilo možnosti za raziskovalno in aktivno delo na terenu, prav tako pa je v povezavi s tem pomembno tudi to, da se učence v njenem okviru uri za prepoznavanje različnih pojavov in procesov v pokrajini (Podobnik, 2014). Ravbarjeva in Kranjc (2006) kot učilnico v naravi obravnavata tudi Županovo jamo. Natančneje gre po njuno pri Županovi jami za učilnico o podzemeljskih kraških procesih in oblikah v naravi, zaradi česar bi bila ta s svojo bližnjo okolico primerna za poučevanje krasa. Podobno ugotavlja tudi Bohinec (1978), ki Županovo jamo obravnava kot šolski primer kraške jame. Iz tega sklepamo, da bi se v okviru pouka v naravi v Županovi jami in njeni bližnji okolici tematika krasa lahko podrobno predelala. Posledično bi imeli učitelji pri klasičnem pouku v učilnici več časa za obravnavo drugih tematik. V povezavi s tem, pa tudi zato, ker šolske skupine predstavljajo velik delež obiskovalcev jame, preseneča dejstvo, da doslej še ni bil izdelan strukturiran načrt vodenja po Županovi jami za šole s poudarkom na tematiki krasa. Ravno to nas je spodbudilo k temu, da se v tem magistrskem delu ukvarjamo s poučevanjem krasa na primeru Županove jame. Namen magistrskega dela je predstaviti pedagoški potencial Županove jame ter na podlagi vsebin, ki se v učnih načrtih navezujejo na kras, izdelati program poučevanja krasa v naravi na primeru Županove jame za osnovnošolski in srednješolski nivo. Cilji magistrskega dela so: predstaviti lego Županove jame; predstaviti fizičnogeografske značilnosti širšega območja Županove jame; prestaviti zgodovino Županove jame; predstaviti značilnosti Županove jame, s poudarkom na segmentih, ki so pomembni z vidika izobraževanja; v učnih načrtih za osnovne in srednje šole poiskati vsebine in učne cilje, ki se navezujejo na kras; v učnih načrtih za osnovne in srednje šole poiskati splošne učne cilje, dosegljive v okviru poučevanja krasa na primeru Županove jame; izdelati podrobni učni pripravi za poučevanje krasa na primeru Županove jame za osnovne in srednje šole; v skladu z izdelanima učnima pripravama za osnovne in srednje šole na terenu izvesti program poučevanja krasa na primeru Županove jame z osnovnošolci in srednješolci; z udeleženci evalvirati izvedbo programa poučevanja krasa na primeru Županove jame. Na začetku pisanja magistrskega dela smo postavili dve hipotezi: 1. Županova jama s svojo bližnjo okolico je primerna za poučevanje krasa. 2. Učne cilje, ki so zapisani v učnih načrtih za osnovne in srednje šole pri predmetu geografija in se nanašajo na kras, je mogoče doseči na podlagi vodenja po Županovi jami in njeni bližnji okolici. Pri izdelavi magistrskega dela smo se posluževali kabinetnega in terenskega dela. Na začetku je prevladovalo prvo, kasneje pa drugo. V okviru kabinetnega dela smo se najprej lotili pregleda raznolikih virov in literature o krasu, Županovi jami in fizičnogeografskih značilnostih njene širše okolice. V povezavi s krasom nam je bil v veliko pomoč zlasti učbenik za fizično geografijo krasa (Stepišnik, 2011), kar nekaj podatkov pa smo našli tudi v knjigah Gamsa (2004) ter Forda in Williamsa (2007). Podatke o Županovi jami smo pridobili zlasti iz katastra slovenskih jam (E-kataster jam, 2017) ter člankov Gospodariča (1987), Kranjca (1996), Virška (2006), Ravbarjeve in Kranjca (2006) ter Ravbarjeve in Košutnika (2014). V povezavi s fizičnogeografskimi značilnostmi širše okolice Županove jame so nam bili v pomoč predvsem članki Grandovca (1994), Buserja (2006), Ravbarjeve (2006) ter Šebele (2015). Pri proučevanju fizičnogeografskih značilnostih širše okolice jame smo med kartografskim gradivom uporabili predvsem geološki (Osnovna geološka karta ..., 2016) ter pedološki (Geopedia. Pedološka karta, 2016) zemljevid. V nadaljevanju sta sledila podroben pregled in analiza različnih učnih načrtov, v katerih smo iskali vsebine ter operativne učne cilje, ki se navezujejo na kras. Pri tem smo podrobno pregledali učne načrte za geografijo (Kolnik in sod., 2011), spoznavanje okolja (Kolar, Krnel, Velkavrh, 2011), družbo (Budnar in sod., 2011) in naravoslovje (Skvarč in sod., 2011) v osnovi šoli ter geografijo v gimnaziji (Polšak in sod., 2008). V okviru terenskega dela smo Županovo jamo z okolico večkrat obiskali ter pri tem poskušali priti do idej, ki bi nam bile v pomoč pri izvedbi pouka v naravi. Že pred izdelavo učnih priprav smo tako na terenu našli kraške oblike, ki smo jih nato vključili v program vodenja, določili pa smo tudi lokacije, za katere smo menili, da bi bile v okviru izvedbe pouka v naravi najprimernejše za obravnavo posameznih vsebinskih poudarkov. Terensko delo je še dodatno prišlo v ospredje po tem, ko sta bili učni pripravi zaključeni. V skladu z njima smo namreč na koncu na terenu tako z osnovnošolsko, kot tudi s srednješolsko skupino izvedli program poučevanja krasa na primeru Županove jame. Magistrsko delo je razdeljeno na 12 vsebinskih sklopov. V prvem sklopu so predstavljeni namen, cilji, hipoteze, metode dela ter struktura magistrskega dela. V drugem sklopu je opisana lega Županove jame s poudarkom na njeni umeščenosti v različne regije na podlagi različnih regionalizacij. V tretjem sklopu sledi pregled fizičnogeografskih značilnosti širšega območja Županove jame s poudarkom na geoloških, geomorfoloških, hidroloških, klimatskih in pedoloških značilnostih. Četrti sklop je namenjen zgodovini Županove jame, ki smo jo razdelili na tri poglavja: obdobje pred odkritjem, odkritje in obdobje po odkritju. V petem sklopu so opisane značilnosti Županove jame – posamezna poglavja so namenjena predstavitvi speleogeneze, jamskih dvoran, jamskih sedimentov, jamskih temperatur, koncentracije radona v jamskem zraku, jamskega živalstva, jamskega rastlinstva ter pedagoškega potenciala jame. V nadaljevanju magistrskega dela pride bolj v ospredje pedagoški vidik. V šestem sklopu tako sledi predstavitev ugotovitev, do katerih smo prišli na podlagi pregleda različnih učnih načrtov, v katerih smo iskali vsebine ter operativne učne cilje, ki se navezujejo na kras. Sedmi sklop je namenjen predstavitvi splošnih ciljev, ki smo jih v proučevanih učnih načrtih zaznali kot tiste, ki bi jih bilo možno doseči v okviru pouka v naravi v Županovi jami z okolico. V osmem sklopu sledi predstavitev podrobnih učnih priprav za poučevanje krasa na primeru Županove jame za osnovne in srednje šole, ki smo ju izdelali v okviru magistrskega dela, ter opis njune izvedbe na terenu z refleksijo. V devetem in desetem sklopu so predstavljene glavne ugotovitve, do katerih smo prišli med izdelavo magistrskega dela, ter opredelitve do na začetku postavljenih hipotez. V enajstem sklopu je seznam literature in virov, v dvanajstem pa seznam prilog. Županova jama leži južno od Grosupeljske kotline na območju Taborskega hrbta. Ta se nahaja med Ponovo vasjo na severu, Velikimi Lipljenami na jugu, grapami Medvedice na zahodu ter dolino Podlomščice na vzhodu. Natančneje leži jama 700 m južno od Tabora (493 m nadmorske višine), po katerem je območje tudi poimenovano. Prometna dostopnost Županove jame je dobra, saj leži v neposredni bližini ceste Ponova vas– Velike Lipljene. Od Grosupljega je oddaljena 9 km, od Ljubljane pa 25 km. Tudi širše gledano je jama hitro dostopna iz različnih smeri: z avtoceste Ljubljana–Novo mesto preko izvozov Grosuplje – zahod in Grosuplje – vzhod, s stare dolenjske ceste pri Grosupljem ter s ceste Ljubljana–Kočevje pri Turjaku. Območje Županove jame so slovenski geografi na podlagi svojih regionalizacij umestili v različne regije. Po prvi naravnogeografski regionalizaciji Melika (1946) pripada območje Županove jame enoti, poimenovani Kraško hribovje z nižjimi planotami in podolji. Po drugi naravnogeografski regionalizaciji Melika (1954, 1957, 1959, 1960; cv: Kladnik, 1996) pa leži Županova jama v makroregiji Posavska Slovenija in Slovensko Primorje, mezoregiji Gorenjska z Ljubljansko pokrajino ter mikroregiji Grosupeljska kotlina z Goljansko planoto. Po naravnogeografski regionalizaciji Ilešiča (1958) leži Županova jama v makroregiji Kraške pokrajine notranje Slovenije ter na mejnem območju med mezoregijama Nizki Dolenjski kras in Visoke kraške planote in polja. Po naravnogeografski členitvi Gamsa (1983) leži območje Županove jame v makroregiji Dinarske planote celinske Slovenije, mezoregiji Nizke dinarske planote ter mikroregiji Dolenjsko podolje s Turjaško pokrajino. Na podlagi Gamsove (1986) pokrajinskoekološke členitve pa leži Županova jama v makroregiji Dinarske planote notranje Slovenije ter na mejnem območju med mezoregijama Kras Dobrepolja in Severnodolenjski fluviokras. Po regionalizaciji Gamsa, Kladnika in Orožna Adamiča (1995) leži Županova jama v makroregiji Dinarski kras celinske Slovenije in mezoregiji Turjaška pokrajina, po naravnogeografski regionalizaciji Gabrovca in sodelavcev (1998) pa v makroregiji Dinarski svet in mezoregiji Dolenjsko podolje. Po Plutovi (1999) regionalizaciji Slovenije po sonaravnih kriterijih leži Županova jama v makroregiji Osrednja Slovenija. Ožje gledano spada po tej členitvi območje Županove jame k Ljubljanski mezoregiji, natančneje njenemu delu, ki obsega zgornje porečje reke Krke. Od naravnogeografskih regionalizacij je pomembna tudi pokrajinskoekološka členitev Slovenije, ki jo je izdelal Natek (2002; cv: Ogrin, 2014b). Po njej leži Županova jama na območju Dinarskokraške Slovenije, natančneje na območju Višnjegorsko-turjaške pokrajine. Natkova členitev je predstavljala tudi izhodišče za naravnogeografsko regionalizacijo Slovenije za potrebe šolske geografije, ki so jo izdelali Žiberna, Natek in Ogrin (2004). Po tej se Županova jama nahaja v makroregiji Dinarskokraške pokrajine in mezoregiji Dinarskokraška podolja in ravniki. Med družbenogeografskimi regionalizacijami Slovenije velja izpostaviti Ilešičevo (1972). Po njej leži Županova jama v makroregiji Osrednja Slovenija (Osrednjeslovenska regija ali regija Zgornjega slovenskega Posavja). Gledano z nivoja mezoregij se Županova jama po tej regionalizaciji nahaja v ožji Ljubljanski regiji. Po ekonomskogeografski regionalizaciji Vrišerja (1990) pa leži Županova jama v mezoregiji Osrednja Slovenija. Ta regionalizacija je bila uporabljena tudi kot družbenogeografska regionalizacija Slovenije za potrebe pouka geografije v srednji šoli. Po slednji sta v Sloveniji poleg 12 mezoregij tudi 2 makroregiji. Mezoregija Osrednja Slovenija, v kateri se nahaja Županova jama, pripada Ljubljanski makroregiji (Klemenčič, 2004). Z družbenogeografskega vidika je pomembno tudi, da Županova jama leži v občini Grosuplje, ki se poleg občin Ivančna Gorica in Dobrepolje prišteva k upravni enoti Grosuplje (Upravne enote. Republika Slovenija, 2016; Upravna enota Grosuplje. Republika Slovenija, 2016). Občina Grosuplje z Županovo jamo se po Zakonu o spodbujanju skladnega regionalnega razvoja nahaja na območju Osrednjeslovenske razvojne regije, prav tako pa leži tudi v Osrednjeslovenski statistični regiji (Piry, 2005; Slovenske statistične regije in občine v številkah. Statistični urad …, 2014). Za Grosupeljsko kotlino je značilna raznolika kamninska zgradba. V njenem osrednjem delu prevladujejo aluvialni nanosi rek in potokov ter rdeča in rjava glina, na njenem severnem obrobju dolomiti, na njenem južnem obrobju pa apnenci (Osnovna geološka karta ..., 2016). Za bližnjo okolico Taborskega hrbta je značilna pestra kamninska zgradba, kar je razvidno tudi s slike 2. Zahodno od hrbta poteka med Št. Jurijem na severu in Malimi Lipljenami na jugu pas spodnjetriasnih dolomitov. Med dolomiti se tu pojavljajo tudi plasti sljudnatega skrilavca, skrilavec in apnenec. Zahodno od spodnjetriasnih dolomitov se pojavljajo srednjetriasne kamnine. V tej smeri najprej sledi pas belo sivega dolomita, še zahodneje pa v kamninski sestavi prevladujejo apnenec in dolomit z rožencem, skrilavec, tuf, peščenjak, breča ter konglomerat. Na manjšem območju južno od Velikih Lipljen se pojavlja tudi zgornjetriasni dolomit (Osnovna geološka karta ..., 2016). Med Velikimi in Malimi Lipljenami, kjer v kamninski zgradbi prevladujejo triasni dolomiti, je razvit fluvialni relief z vodami, ki na stiku z okoliškimi jurskimi apnenci ponikajo v podzemlje (Buser, 2006). Za območje med Železnico in Škocjanom je značilen tudi rdeči boksit, nad katerim se nahajajo rdeči peščenjaki in glinavci, še višje pa dolomit ter laporji. Rdeči boksit na tem območju vsebuje veliko železa, zaradi česar so ga v preteklosti kopali kot železovo rudo (Sever, 1992; Grandovec, 1994; Buser, 2006). Severno od Taborskega hrbta se pri Ponovi vasi pojavljajo pliocenske ter pleistocenske rdeče in rjave gline, ki na severu segajo vse do Šmarja – Sapa ter Grosupljega, obdajajo pa tudi naplavno ravnico Podlomščice. Za naplavne ravnice Šentjurščice, Bičja in Podlomščice so sicer značilni kvartarni aluvialni nanosi rek in potokov (Osnovna geološka karta ..., 2016). Taborski hrbet gradijo zgornjetriasni dolomiti in spodnjejurski apnenci. Slednji gradijo večino hrbta – tudi njegov osrednji del, kjer se nahaja Županova jama. Dolomit je značilen le za skrajni vzhodni in severni rob Taborskega hrbta ter manjše območje med Malo vasjo in Št. Jurijem v njegovem severozahodnem delu (Gospodarič, 1987; Osnovna geološka karta ..., 2016). Apnenci, v katerih leži Županova jama, so se začeli odlagati pred okoli 200 milijoni let. Pred približno 185 milijoni let so dno morja, kjer so se odlagali, množično naselile školjke iz skupine litiotid. Za časa svojega življenja so bile te školjke, ki so v dolžino zrastle tudi do 80 cm, zapičene v tla, po odmrtju pa so se prevrnile na morsko dno, kjer jih je pokrilo apnenčevo blato, ki je sčasoma prešlo v trden apnenec. Dandanes te školjke predstavljajo izredno pomembne fosile, pri čemer se pri Županovi jami pojavlja vrsta Lithioperna scutata (Buser, 2006). Po mnenju Gospodariča (1987) znaša debelina skladov apnenca na območju Županove jame do 500 m, okoli Ponove vasi pa do 250 m, po mnenju Buserja (2006) pa se na celotnem območju giblje okoli 200 metrov. Grosupeljska kotlina leži na stiku dveh velikih tektonskih enot: Posavskih gub in dolenjsko-notranjskih mezozojskih grud. Približna meja med obema enotama poteka po Dolenjskem podolju. Za območja severno od nje, ki pripadajo Posavskim gubam, je značilna alpska slemenitev zahod–vzhod, za območja južno od nje, ki pripadajo Dolenjsko-notranjskim mezozojskim grudam, pa dinarska severozahod–jugovzhod (Grandovec, 1994). Dolenjsko-notranjske mezozojske grude so pogosto poimenovane tudi dolenjski kras (Buser, 1974). Za njihovo območje so značilni številni dinarski prelomi, delijo pa se na manjše tektonske enote (Buser, 1974; Grandovec, 1994). Površje Taborskega hrbta spada tako kot večji del Grosupeljske kotline k Zahodnodolenjskim mezozojskim grudam (Buser, 1974). Slednje se ravno na zahodni strani Taborskega hrbta dotikajo Želimeljsko-ortneške grude, vmes pa je Dobrepoljski prelom (Gospodarič, 1987). Ta poteka od Velikih Lipljen proti Št. Juriju ter naprej v smeri Škofljice in Ljubljane. Ob njem so triasni dolomiti močneje zdrobljeni, zaradi česar je na tem območju več peskokopov (Buser, 2006). Županova jama se nahaja 500 m severno od Dobrepoljskega preloma (Šebela, 2015). Ozemlje zahodno od preloma je bilo v geološki preteklosti dvignjeno – tu se na površju pojavljajo triasni dolomiti. Ozemlje vzhodno od preloma, kjer se nahaja Taborski hrbet, pa je bilo v geološki preteklosti spuščeno – imenuje se Taborska sinklinala. Slednja poteka od Št. Jurija do Malih Lipljen. Za njeno površje so značilni predvsem jurski apnenci. Os Taborske sinklinale poteka v smeri SSZ–JJV, njeno vzhodno in zahodno krilo pa vpadata proti središču. Županova jama se nahaja v severovzhodnem krilu sinklinale, kjer skladi apnenca ležijo pod kotom 20º–40º proti severozahodu. Apnenci in dolomiti Taborske sinklinale so prelomljeni v smereh SZ–JV in SSV–JJZ (Gospodarič, 1987). V Županovi jami prevladujejo prelomi in razpoke, ki potekajo smeri SSV–JJZ. Med dve tako usmerjeni vertikalni razpoki, ki sta med seboj oddaljeni 1 m, je v Matjaževi dvorani od leta 2011 nameščen ekstenziometer – naprava za merjenje tektonskih premikov (Šebela, 2015). Rezultati meritev kažejo, da se na območju Taborske sinklinale in Dobrepoljskega preloma pojavljajo le manjši tektonski premiki, ki pa potekajo v vseh smereh. Maksimalni večinoma znašajo do 0,05 mm (Šebela, 2016). Za Grosupeljsko kotlino je značilnih več vrst reliefa: rečno površje, kraško površje in fluviokraško površje (Grandovec, 1994). Fluviokraško površje se pojavlja zlasti na dolomitu na njenem severnem obrobju, kraško pa na apnencu na njenem južnem obrobju. Nekarbonatna območja prevladujejo na območju Grosupeljskega polja, pri katerem gre za 4 km široko robno pritočno-ponorniško polje, ki s severa obdaja Taborski hrbet (Gams, 1987; Stepišnik, 2011; Ravbar, Jere, 2016). Južni obod Grosupeljske kotline je za razliko od njenega osrednjega dela strukturno precej raznolik (Habič, 1988). Na njegovem območju se pojavljajo kopaste vzpetine, ki tudi sicer predstavljajo najpogostejši tip kraških vzpetin (Kranjc, 1996; Stepišnik, 2011). Na območju Županove jame prevladuje kras. Zanj sta značilna odnašanje snovi v raztopini in vertikalni odtok padavinskih voda z zanemarljivo akumulacijo raztopljenega materiala (Stepišnik, 2011). Na krasu nastajajo s korozijo površinske kraške oblike: vrtače, kraška polja, žlebiči, škraplje in kamniti čoki. Poleg tega so za kras značilne tudi podzemeljske kraške oblike: kraške jame in brezna (Kranjc, 1990). V občini Grosuplje je do sedaj poznanih 76 jam. Deset je vodnih, ostale pa so suhe, h katerim prištevamo tudi Županovo jamo (Ravbar, Jere, 2016; E-kataster jam, 2017). Na Taborskem hrbtu predstavljajo vrtače kar 2,8 % površja. Na območju celotnega hrbta jih je 76, njihova gostota pa v povprečju znaša 17 vrtač na km2 (Ravbar, 2006). Skoncentrirane so zlasti v robnih delih hrbta ter v njegovem osrednjem delu zahodno od Tabora (Državna topografska karta Republike Slovenije 1:25.000, 1995). Na območju Taborskega hrbta je registriranih deset jam, katerih podatki so razvidni iz preglednice 1. Na območju Škocjanskega podolja južno od Taborskega hrbta gre za tipični kontaktni kras na stiku slabše prepustnih triasnih in dobro prepustnih jurskih kamnin (Kranjc, 1996; Gams, 2004; Osnovna geološka karta ..., 2016). Za omenjeno pokrajino z lego med Velikimi Lipljenami, Rožnikom, Malimi Lipljenami, Škocjanom in Sloko goro ter nadmorskimi višinami med 420 in 500 m, je značilnih več ponikalnic, kraških izvirov in ponikev (Meze, Lovrenčak, Šercelj, 1980; Kranjc, 1996). Vzhodno od Škocjanskega podolja se na jurskih apnencih nahaja vrtačasti ravnik (Gams, 2004). Vodna mreža na območju Grosupeljske kotline je precej gosta (Meze, Lovrenčak, Šercelj, 1980). Najpomembnejši površinski vodotok je potok Grosupeljščica, ki izvira 9 km severovzhodno od Grosupljega med Kožerejo (701 m nadmorske višine) in Kucljem (748 m nadmorske višine), 5 km jugovzhodno od Grosupljega pa ponikne na Radenskem polju (Meze, Lovrenčak, Šercelj, 1980; Müller in sod., 1995). V južnem delu kotline prihaja skoraj vsa voda na plano v obliki močnih kraških izvirov, kjer izvirajo potoki, ki pot nadaljujejo po Grosupeljskem polju. Vse tekoče vode Grosupeljskega polja se sčasoma stekajo na Radensko polje. Tu poniknejo. Ponovno pridejo na plan v izvirih reke Krke (Meze, Lovrenčak, Šercelj, 1980; Ravbar, 2006). V bližnji okolici Taborskega hrbta se medsebojno prepletata površinska in kraška hidrografska mreža. Pogojuje ju različna kamninska sestava tal. Severno od Velikega Ločnika izvira Sevnica, ki na Grosupeljsko polje z jugozahoda priteče pri Št. Juriju, kjer se preimenuje v Šentjurščico. V nadaljevanju njene poti proti severu se vanjo pri Ponovi vasi steka Bičevka. Nadaljnji tok se imenuje Bičje. Ta se vleče čez velik del Grosupeljskega polja do izliva v Podlomščico, ki se nahaja severno od Spodnje Slivnice (Meze, Lovrenčak, Šercelj, 1980). Na Grosupeljsko polje se pri Št. Juriju z juga steka tudi potok Krokarica. Slednji prihaja na dan v izviru, ki se nahaja približno 2 km jugozahodno od Št. Jurija. Še preden Krokarica priteče na Grosupeljsko polje, se z desne vanjo steka potok, ki približno 1 km južno od Št. Jurija prihaja na plan v izviru Vir (Meze, Lovrenčak, Šercelj, 1980; Ravbar, 2006; Geopedia, 2016). V strugi Krokarice so v Št. Juriju trije požiralniki – največji je tisti nasproti šole. Ob visokih vodostajih požiralniki Krokarice zaradi omejenih kapacitet požirajo le manjši delež površinske vode, preostanek pa odteka naprej v Šentjurščico (Ravbar, 2006). Ko hkrati zelo močno narasteta tako Krokarica, kot tudi Šentjurščica, pride do zajezitve odtoka Krokarice proti Šentjurščici. To povzroči poplavljanje travnika ob požiralniku pri šoli, ob ekstremnih razmerah pa tudi poplavljanje večjega dela doline Krokarice (Meze, Lovrenčak, Šercelj, 1980). Ob nizkih vodostajih Krokarica v celoti ponikne, v požiralnik nasproti šole pa začne zatekati voda Šentjurščice, ki si v dolžini 50 m vtira pot navzgor po strugi Krokarice (Ravbar, 2006). Več izvirov je tudi na območju Škocjanskega podolja, kjer so ponikalnice usmerjene proti severu, jugu in vzhodu. Glavna potoka na tem področju sta Močila in Podkamen (Meze, Lovrenčak, Šercelj, 1980).  
Na samem Taborskem hrbtu površinskih vodotokov praktično ni. Edino izjemo predstavlja vodni tok v vrtači pri Cerovem, kjer izvirna voda po 50 metrih površinskega toka ponikne (Gospodarič, 1987). Deževnica na območju Taborskega hrbta hitro ponikne ter se nato podzemeljsko pretaka proti severovzhodu, kjer pride na plan v več kraških izvirih. Ob vzhodnem vznožju Taborskega hrbta si od Podloma na jugu do Ponove vasi na severu sledijo naslednji izviri: izvir Podlomščica, Mijavčev studenec, Grudnov studenec, Izviri pri Trontlju, Bavšček in Bič. Dva občasna izvira se nahajata tudi ob severozahodnem vznožju Taborskega hrbta med Ponovo vasjo in Malo vasjo. Večina izvirov pod Taborskim hrbtom je močno onesnaženih. Njihovi največji onesnaževalci so komunalne in gospodinjske odplake. Najbolj vodnat je izvir Podlomščica oziroma Podlom. Voda pri njem izvira v zatrepni dolini, ki je dolga poldrugi kilometer. Ob nizkem vodostaju voda Podlomščice komaj opazno priteka na površje, ob visokem vodostaju pa pretok močno naraste. Voda je na samem izviru še precej čista, po toku navzdol pa pod vplivom onesnaževalcev kmalu postane onesnažena (Ravbar, 2006). Izviri pod Taborom vode ne dobivajo samo z območja hrbta samega, ampak tudi z drugih predelov. Vodno zaledje izvirov je torej veliko večje od površine Taborskega hrbta samega (Gospodarič, 1987). V njih se tako pojavlja tudi voda vodotokov, ki ponikajo na območju Škocjanskega podolja, v grapah Medvedice in strugi Krokarice (Meze, Lovrenčak, Šercelj, 1980; Gospodarič, 1987; Kranjc, 1996; Ravbar, 2006). Poleg tega se k njim steka še podzemna voda s kraških območij južno od Taborskega hrbta. Ker človeku dostopnih vodnih jam na območju hrbta ni, so vodne povezave med ponori in izviri večinoma nepoznane. Pri ugotavljanju značilnosti pretakanja podzemnih voda se je v preteklosti kot učinkovito izkazalo zlasti sledenje s pomočjo umetnih sledil (Ravbar, 2006). V zaledju obravnavanih izvirov je barvanje podzemnih voda opravil Pick 22. julija 1918. Z barvanjem vode v požiralniku Krokarice je bilo ugotovljeno, da voda tega potoka po tem, ko ponikne, prečka Taborski hrbet ter pride ponovno na plano v Izvirih pri Trontlju. Pri zračni razdalji 1,7 km ter padcu 2,94 ‰ je bila ob srednjem vodostaju navidezna hitrost podzemeljske vode med požiralnikom Krokarice in Izviri pri Trontlju ocenjena na 2,36–3,62 cm/s (Šerko, 1946). Na značilnosti podnebja v Grosupeljski kotlini odločilno vplivajo zračne mase iz Panonske kotline in Sredozemlja ter relief s svojo razgibanostjo, oblikami in nadmorsko višino (Grandovec, 1996). Za območje Taborskega hrbta je tako kot za območje Grosupeljske kotline značilno zmernocelinsko podnebje osrednje Slovenije. Pri slednjem gre za podtip zmernocelinskega podnebja. Povprečna letna količina padavin se giblje med 1000 in 1300 mm, padavinski režim pa je subkontinentalni. Povprečna temperatura najhladnejšega meseca znaša med 0 °C in –3 °C, povprečna temperatura najtoplejšega meseca pa med 15 °C ter 20 °C. Povprečne oktobrske temperature so višje od aprilskih (Ogrin, 1996). Na pedološke lastnosti Grosupeljske kotline vplivajo naslednji pedogenetski dejavniki: matična podlaga, relief, podnebje, živi organizmi in njihovi odmrli ostanki ter človekovo delovanje. V odvisnosti od teh dejavnikov so se razvile različne vrste prsti (Tancik, 1969). V bližnji okolici Taborskega hrbta je talna sestava precej raznolika. Na območju Škocjanskega podolja prevladujeta rendzina in rjava pokarbonatna tla, med Velikimi Lipljenami in Št. Jurijem pa evtrična rjava tla. Za dolino Krokarice je značilen evtričen hipoglej. Območje z evtričnim hipoglejem obdaja Taborski hrbet tudi s severozahoda. Za severni del Ponove vasi ter območje Izvirov pri Trontlju so značilna izprana tla, za dolino Podlomščice pa ponovno evtričen hipoglej, katerega pas je proti jugu vedno ožji in se zaključi pri Podlomu (Vidic in sod., 2015; Geopedia. Pedološka karta, 2016). Kot je razvidno s slike 4 je na samem Taborskem hrbtu pestrost tal nekoliko manjša kot v njegovi okolici – prevladujeta rendzina na apnencu in dolomitu ter rjava pokarbonatna tla. Za ta tipa prsti je nasploh značilno, da se pogosto navezujeta en na drugega. Oba pripadata avtomorfnim prstem, rendzina njihovemu 2. razredu – humusnoakumulativnim prstem, rjave pokarbonatne prsti pa njihovemu 3. razredu – kambičnim prstem (Repe, 2010). Tovrstna prstna sestava se vedno pojavlja na apnencu in dolomitu. Zanjo so značilni horizonti Ah–C oziroma A–Brz–C, pH pa se giblje med 5,5 in 7. Na takšnih tleh uspevajo gozdovi in travinje, pogosti pa sta tudi površinska skalovitost ter podvrženost tal suši (Vidic in sod., 2015). Natančneje so za zahodno pobočje Taborskega hrbta in njegov greben značilne tipične rjave pokarbonatne prsti na apnencu ter sprsteninasta rendzina na apnencu, za njegovo vzhodno pobočje pa tipične rjave pokarbonatne prsti na dolomitu ter sprsteninasta rendzina na dolomitu (Geopedia. Pedološka karta, 2016). Za sprsteninasto rendzino je značilno, da se pri njej v spodnjem delu Oh horizonta pričenja tvoriti tanjša plast sprsteninastega humusa. To označuje pričetek tvorbe A horizonta. Za sprsteninast humus je značilna popolna povezanost mineralnega in organskega dela tal ter grudičasta struktura. Barva tovrstnega humusa, za katerega je značilen vonj po zemlji, se giblje od sive preko rjave do črne. V A horizontu je pri sprsteninasti rendzini skoraj vedno prisoten skelet matične kamnine (Košir, 2008). Prsti, ki so značilne za območje Taborskega hrbta, se odražajo tudi v rabi tal. Okolica Županove jame je namreč izrazito gozdnata. Za gozd v okolici jame so značilne številne drevesne in grmovne vrste, bogata pa je tudi podrast. Od drevesnih vrst prevladuje bukev, precej razširjena pa je še smreka, ki so jo začeli umetno vnašati pred več kot 150 leti (Peterlin, 2006). Do sedaj poznani jamski sistem Županove jame sestavljajo naslednje dvorane: Ledenica, Srebrna dvorana, Permetova dvorana, Velika dvorana, Blatna dvorana, Matjaževa dvorana, Zadnja dvorana in Igorjeva dvorana (Ravbar, Kranjc, 2006). Velika večina dvoran v Županovi jami je bila odkrita ob ali po uradnem odkritju jame, do katerega je prišlo leta 1926 (Viršek, 2006). Edino izjemo pri tem predstavlja jama Ledenica, ki so jo domačini poznali že prej in je bila z Županovo jamo povezana z umetnim rovom leta 1935. Po urejeni povezavi se je v širši rabi za obe uveljavilo ime Županova jama. Slednja je namreč pri obiskovalcih zaradi svoje velikosti in kapniškega bogastva pustila večji vtis (Bole, 1970; Viršek, 2006). Speleologi, ki so po odkritju Županove jame raziskovali in izmerili obe jami, pa so ju šteli za ločeni. Tako so jima dodelili različni katastrski številki (Viršek, 2006). Poznamo več različnih poimenovanj za Županovo jamo. Zlasti v obdobju med obema vojnama je bila jama pogosto imenovana tudi kot Jama župana Permeta, Ivana Permeta jama in Župana Permeta jama, a ime Županova jama se je najbolj utrdilo (Samec, 1996). Po drugi svetovni vojni je bila jama ob nacionalizaciji preimenovana v Taborsko, in sicer po protiturški utrdbi na bližnjem Taboru (Müller in sod., 1995; Samec, 1996; Gams, 2004; Viršek, 2006). Prvotno ime so jami z odlokom Občine Grosuplje ponovno nadeli leta 1996 (Samec, 1996; Viršek, 2006). Že mnogo pred uradnim odkritjem Županove jame so se v literaturi pojavili opisi jame Ledenice. Slednjo so namreč domačini zaradi velikega vhoda in primernih razmer v notranjosti uporabljali kot skrivališče že v času turških vpadov, kasneje pa so v njej tudi lomili led ter shranjevali živila (Kranjc, 1990; Lesjak, 2006). Za prvi speleološki opis Ledenice oziroma Županove jame je poskrbel Janez Vajkard Valvasor v svojem delu Slava vojvodine Kranjske, ki je izšlo leta 1689, njegova prenovljena izdaja pa leta 2009 (Valvasor, 2009). Natančneje je Ledenica opisana v 50. poglavju 2. knjige in 6. poglavju 4. knjige tega dela. V 2. knjigi avtor najprej ponudi splošen opis Ledenice in njene lege pri Taboru, omenja pa tudi nadaljevanje jame, kjer naj bi se nahajala mogočna soteska, a poudari, da ga sam ni obiskal. Posveti se še ledenim kapnikom. V povezavi z njimi o Ledenici zapiše: »Tod človek lahko vidi storže ali sveče iz ledu, v različnih velikostih in višinah, od teh so nekatere visoke eno klaftro1 ali dve in debele kot moški, druge pa so visoke samo dve ali tri pedi, pa morda tudi višje, in debele kot roka, čeprav so nekatere tudi tanjše. Ta led sestoji iz padajočih vodnih kapljic, in sicer poleti, pozimi namreč tu ledu ni. Po tem ledu se je treba povzpeti navzgor in zgoraj naj bi spet bile različne luknje in jame. Toda nihče še ni prišel še dlje« (Valvasor, 2009, str. 305). V 4. knjigi avtor ponovno opiše dostopnost Ledenice ter najrazličnejše kamnite podobe in ledene kapnike v njej. Omeni, da slednji nastajajo z zamrzovanjem vodnih kapljic, ki padajo s stropa in se spremenijo v led. Ponudi tudi zanimivo razlago lomljivosti in topljivosti ledenih kapnikov. V povezavi s tem med drugim zapiše: »Ta led se zelo rad lomi, kot sem sam z velikim začudenjem videl. Tudi če je kos ledu debel kot roka, ga človek lahko prelomi z večjo lahkoto kot drug led, kakršen pozimi visi s streh ali hiš in je debel komaj za mezinec. Toda v nasprotju s tem pa ta led na soncu in v vročini zdrži veliko dlje kot kak drug, kar sem sam preveril s poskusom« (Valvasor, 2009, str. 583). Ta opis ni povsem stvaren. Valvasor namreč trdi, da je ledene kapnike, čeprav so debeli kot roka, laže odlomiti kot za mezinec debelo običajno ledeno svečo, poleg tega pa navaja tudi, da se talijo mnogo počasneje od navadnega ledu. Prvo bi še lahko pojasnili s temperaturo nad lediščem, drugo pa ne drži (Zwitter, 2014). V nadaljevanju Valvasor (2009) okvirno opiše tudi nadaljnjo razvrstitev prehodov v jami, pri čemer zapiše, da se je mogoče iz Ledenice na Nekdaj dolžinska mera, 1,896 m (Klaftra. Iskanje po Slovarju slovenskega knjižnega jezika. Inštitut …, 2016). Omeni tudi, da iz Ledenice v nadaljevanje jamskih rovov vodi še ena pot, in sicer na levi strani. O tem zapiše: »Na levi strani pa gre človek tako rekoč navkreber, in to pozimi lažje kot poleti. Poleti so namreč cela tla pokrita z ledom in je zato hoja tako nevarna in naporna, da brez derez ni mogoče narediti niti koraka. Pozimi pa se da lepo in varno hoditi. Nato gre hodnik naprej naravnost v hrib, nato pa spet malo navzdol. In tam človek spet uzre veliko jamo in na vseh straneh mnogo velikih lukenj, v katere se kaj lahko pride. Toda jaz sam nisem prišel naprej« (Valvasor, 2009, str. 583). Večinska literatura navaja, da je Valvasor pisal le o Ledenici (Bohinec, 1927a; Bohinec, 1978; Kranjc, 1990; Gams, 2004; Samec, 1996; Samec, 2006). Po mnenju Zwitterja (2014) pa Valvasor zlasti s svojim opisom leve poti proti nadaljevanju jamskega sistema dokazuje, da so takrat že hodili tudi v nekatere druge dele Županove jame. Zapis se namreč sklada z opisom poti od Ledenice do spusta iz Permetove dvorane proti nadaljevanju jame. Ker pa Valvasor ne govori o vnovičnem vzponu, lahko, če zapis drži, sklepamo, da se je verjetno obrnil še pred naslednjo dvorano, ki je danes poimenovana Velika. Vse to bi lahko pomenilo, da je do zasutja povezave med Ledenico in Županovo jamo, ki so jo nato ponovno odprli leta 1935, prišlo šele po obisku Valvasorja v jami. Tako je možno tudi, da je leta 1926 prišlo do ponovnega in ne prvega odkritja Županove jame. Naslednji pomemben raziskovalec Ledenice je bil Baltazar Hacquet, ki je o njej pisal v 3. knjigi svojega dela Oryctographia Carniolica, ki je izšlo leta 1784, njegov prevod v slovenščino pa leta 1956 (Wester, 1956). Tudi Hacquet in njegov spremljevalec sta v Ledenici naletela na led. Hacquet o tem poroča: »Duhovnik, moj spremljevalec, mi je zatrjeval, da ne drži to, kar piše Valvasor: da je v jami led, češ da je bil že petnajstkrat v njej, a ni nikoli našel ledu. Lahko si mislimo, da se je nemalo začudil, ko je v moji prisotnosti našel potrjeno to, zaradi česar je Valvasorju očital napako. Ves presenečen ob pogledu na ledene stebre mi je dejal, da ne ve, kako da je mogel danes prvikrat naleteti na velike ledene roglje. Toda vzroka ni bilo težko najti. On je bil v jami vselej le sredi poletja, ko se je bilo v njej že vse stalilo. Ko pa je z menoj semkaj prišel, je bilo to v prvih pomladanskih dneh« (Wester, 1956, str. 6). Kot vodniki po Ledenici se v prvih pisnih virih tudi sicer omenjajo zlasti duhovniki (Viršek, 2006). Več kot 100 let po Hacquetovih opisih Ledenice se je zanimanje za raziskovanje jamskega sveta na območju Taborskega hrbta ponovno povečalo. Domačinom je bilo v tem obdobju poznano tudi že tako imenovano Brezno pri Opolzkem kamnu, ki se nahaja v bližini vhoda v Ledenico. Preko te odprtine, ki se je najverjetneje odprla šele sredi 19. stoletja, so namreč zlasti gozdni delavci pogosto obešali lesene sodčke z vodo, da je ostala hladna (Bohinec, 1927b; Bohinec, 1978). Do vstopa v Brezno pri Opolzkem kamnu je prišlo že tri dni pred uradnim odkritjem Županove jame, 23. maja 1926. Takrat sta se Jože Perme in Anton Ogrinc iz Ponove vasi po lestvi spustila vanj. Ko sta se vrnila domov, sta Jožetovemu očetu Josipu, takratnemu županu občine Št. Jurij, navdušeno pripovedovala o svojem podvigu. Slednjega je verjetno ravno to spodbudilo, da se je tri dni kasneje tudi sam odločil odkrivati kraško podzemlje (Bohinec, 1978). Josip Perme se je že od malega navduševal nad jamarstvom. Ledenico je tako na primer raziskoval že kot najstnik, prav tako pa se je kot mladenič spustil tudi v Brezno pri Opolzkem kamnu, a v njem ni našel ničesar posebnega (Valentinčič, 1969; Kranjc, 1990; Perme, 1927). Kasneje je svoja znanja izpopolnjeval s prebiranjem strokovnih knjig, časopisov ter drugega materiala, povezanega s krasoslovjem (Valentinčič, 1969). Uradno je bila Županova jama odkrita 26. maja 1926. Tega dne se je Josip Perme skupaj s svojim sinom Jožetom ter sosedom Antonom Ogrincem iz Ponove vasi spustil v skoraj 10 m globoko Brezno pri Opolzkem kamnu z namenom, da bi se po podzemeljskih rovih prebil v že poznano jamo Ledenico (Perme, 1927; Valentinčič, 1969). Pri spustu so si odkritelji pomagali z enajstmetrsko lestvijo, ki so si jo pred tem sposodili pri cerkvi na Taboru (Perme, 1927; Samec, 1996). Raziskovanja so se tudi sicer lotili dobro opremljeni. Župan je dan po odkritju zapisal: »Imel sem s seboj dve žepni električni svetilki ter nekaj pol papirja in 3 škatlice vžigalic in več sveč« (Perme, 1927, str. 1). Po prihodu v podzemlje so odkritelji opazili precej skal, zemlje, vej in drugih od zunaj nanesenih predmetov. Nagrmadeni material sta spremljevalca odstranila, župan pa je iskal prehod proti Ledenici. Ni ga našel, tako da se je vrnil na izhodiščno točko. Od tam je ponovno raziskoval v različnih smereh. Po večurnem iskanju je v enem izmed podzemeljskih rovov ugledal dva 4 m visoka in 20 cm široka kapnika, h katerima je poklical tudi spremljevalca. Od tam so odkritelji splezali še višje ter prispeli v dvorano, polno kapnikov, ki je danes poimenovana Velika. Pozorno so si jo ogledali ter opravili meritve njene velikosti. V nadaljevanju so začele svetilke ugašati, zaradi česar so se odkritelji odločili, da se vrnejo na površje. Ko so prišli na prosto, je bila zunaj že noč (Perme, 1927). Josip Perme je o odkritju Županove jame takoj poročal Muzejskemu društvu za Slovenijo in Društvu za raziskovanje jam v Ljubljani, čigar jamarji so jamo raziskali v petih ekskurzijah, ki so bile organizirane med junijem 1926 in marcem 1927 (Bohinec, 1927a; Samec, 1996). Rezultate raziskav je zapisal Bohinec (1927a), njegova objava pa velja za enega prvih kompleksnih slovenskih speleoloških prispevkov (Kranjc, 1990). Že 29. maja 1926 se je župan s skupino domačinov ponovno podal v jamo, pri čemer so odkrili Blatno dvorano. Novica o odkritju jame se je tudi sicer hitro širila in vanjo so začeli prihajati številni obiskovalci. Ti so iz nje odnašali kapnike. Še posebej je bila glede tega problematična Blatna dvorana s svojo tanko plastjo sige. Iz nje so množično odnašali zlasti manjše kapnike, ki se jih je dalo zlahka izruvati (Viršek, 2006). Odlomljeni kapniki so še danes razpoznavni, kar je razvidno s slike 5. Da bi preprečil krajo kapnikov, je dal Perme sredi julija 1926 vhod v jamo zapreti z železnim pokrovom. 30. julija 1926 so raziskovalci odkrili tudi Srebrno dvorano (Samec, 1996; Viršek, 2006). V nadaljevanju letu 1926 je dal župan postaviti še lestve, ki so skozi Brezno pri Opolzkem kamnu vodile v jamo (Kranjc, 1990). Perme je veliko razmišljal o turističnem razvoju jame (Samec, 1996). Pri tem si je prizadeval za intenzivnejše sodelovanje z jamarji Društva za raziskovanje jam. Tako jih je po tem, ko so opravili prve raziskave, vprašal, ali bi bili pripravljeni jamo urediti tudi za turistični obisk. Odgovor je bil odklonilen, zaradi česar se je odločil, da za namen ureditve jame ustanovi društvo. Društvo za ureditev podzemeljskih jam v Ponovi vasi pri Grosupljem je uradno začelo delovati 6. marca 1927. Po njegovi zaslugi so bila poravnana tla v Permetovi dvorani ter za lažji dostop urejene lesene stopnice s počivalnikom v Breznu pri Opolzkem kamnu. V sklopu delovanja društva so uredili tudi pešpot okoli najlepših kapnikov ter na nevarnih mestih postavili leseno ograjo (Viršek, 2006). Ureditvena dela so omogočila, da so jamo že v letu 1927 lahko odprli za turistični obisk (Gams, 2004). Otvoritev Županove jame za turistični obisk je potekala 15. maja 1927 (Kranjc, 1990; Samec, 1996; Viršek, 2006). Ker sta bila v obdobju med prvo in drugo svetovno vojno Postojnska jama in Primorje pod Italijo, je bila Županova jama v tistem času edina turistična jama v Sloveniji (Kranjc, 1990; Perpar, 1997; Gams, 2004). Zanimanje je bilo že ob otvoritvi ogromno, saj si jo je v enem samem dnevu ogledalo več kot 1.000 obiskovalcev. Že dan prej, 14. maja 1927, pa je bil vanjo organiziran tudi prvi šolski izlet. V njegovem okviru je jamo obiskalo 120 učencev iz Šentvida pri Stični, ki sta jih pripeljala učitelja zakonca Intihar – žena je bila doma iz občine Št. Jurij (Viršek, 2006). V začetku so jamo razsvetljevali s karbidnimi svetilkami, v letu 1931 pa je v njej za dva meseca zasvetila električna luč. To je omogočal izposojeni bencinski motor, ki je gnal dinamo (Samec, 1996; Viršek, 2006). Še v istem letu so začeli načrtovati tudi umetni rov med Županovo jamo ter Ledenico, in sicer z namenom, da bi obiskovalcem olajšali dostop do jame, ki je bil dotlej omogočen le skozi Brezno pri Opolzkem kamnu. Perme se je pri izdelavi načrtov posvetoval tudi s sovaščanom Francem Podržajem, ki je imel izkušnje z dela v ameriških rudnikih. Na podlagi njegovih predlogov so raziskovalci v obeh jamah poskusili s trkanjem s kladivi po skalah. Zvok so slišali iz obeh strani ter začeli s kopanjem (Viršek, 2006). Pri delu so skale razstreljevali s smodnikom, zaradi česar so plini močno ovirali delavce, ki so kamenje in ilovico iz rova ročno odnašali ter odlagali v Ledenici (Samec, 1996; Viršek, 2006). 34 m dolg rov je bil predrt 13. aprila 1935. Hkrati z rovom so uredili tudi pot skozi Ledenico in Srebrno dvorano (Viršek, 2006). Po tem so začeli z urejanjem električne napeljave. Jama je bila tako že v letu 1936 priključena tudi na javno električno omrežje (Kranjc, 1990; Samec, 1996; Gams, 2004; Viršek, 2006). Ta električna napeljava je jamo osvetljevala do druge svetovne vojne (Samec, 1996; Viršek, 2006). Do pomembnega dogodka je v jami prišlo tudi 2. marca 1937, ko sta bili odkriti Matjaževa in Zadnja dvorana (Viršek, 2006). Med drugo svetovno vojno je bila jama zaprta, iz nje pa so odnesli vse električne žice in soroden material, ki so ga italijanske okupacijske oblasti uporabile za napeljavo elektrike v bližnji vasi Spodnja Slivnica (Samec, 1996; Viršek, 2006). Po vojni delovanje Društva za ureditev podzemeljskih jam v Ponovi vasi ni bilo obnovljeno (Viršek, 2006). Županova jama je bila kot naravna znamenitost nacionalizirana (Lesjak, 1996). Nominalno je bila pod nadzorstvom organizacije Kraške jame Slovenije s sedežem v Postojni, v praksi pa jo je upravljal Občinski ljudski odbor (OLO) Grosuplje. Povojno odprtje je potekalo 25. avgusta 1946. Jama ni bila razsvetljena, zato je bila v naslednjih letih obiskovalcem dostopna le ob posebnih priložnostih. Obnova električne napeljave se je začela spomladi 1951. Realno gledano je bila tako jama za pravi turistični obisk ponovno odprta šele 8. julija 1951. V naslednjih treh mesecih so v njej zabeležili 4.125 obiskovalcev. Leta 1952 je jamo začel upravljati novo ustanovljeni Zavod Taborska jama. Že kmalu pa je prišlo do pobud, da bi njeno upravljanje prenesli na turistično društvo. Te so padle na plodna tla in ustanovljeno je bilo grosupeljsko turistično društvo (Županova jama …, 2004; Viršek, 2006). Ustavni občni zbor Turistično-olepševalnega društva Grosuplje je bil 22. marca 1959, prva seja pa 27. maja 1959 (Županova jama …, 2004; Viršek, 2006). Društvo je pri upravljanju z jamo ves čas tesno sodelovalo z Zavodom za spomeniško varstvo ter Inštitutom za raziskovanje krasa iz Postojne (Županova jama …, 2004; Viršek, 2006). V letih 1961–1962 so njegovi sodelavci podrobno raziskali Županovo jamo in njeno okolico. Kljub temu so speleološki podatki o Taborskem hrbtu tudi po tem v marsičem ostali nedorečeni (Gospodarič, 1987). V organizaciji turističnega društva se je v šestdesetih letih 20. stoletja zelo izboljšala turistična ponudba jame: ob njej je bilo zgrajeno gostišče, do katerega so napeljali tudi telefonsko linijo, v jami pa so bile dotrajane lesene stopnice zamenjane z betonskimi, lesene ograje pa s kovinskimi (Viršek, 2006). V tem obdobju so v jami snemali tudi film »Srečno, Kekec!« režiserja Jožeta Galeta iz Grosupljega ter več drugih filmov, vendar so to kmalu opustili, saj so filmske ekipe nepopravljivo poškodovale sigovo prevleko in ponvice – še posebej v Matjaževi dvorani. Leta 1965 so Županovo jamo obiskali tudi udeleženci 4. mednarodnega speleološkega kongresa v Postojni (Županova jama …, 2004; Viršek, 2006). V sedemdesetih letih 20. stoletja je sledila obnova električne napeljave in popravilo ograje v jami, urejena pa so bila tudi parkirišča ter postavljen vhodni pano iz brun ob njem. Poleg tega je bila leta 1976 ob praznovanju 50. obletnice odkritja jame v Permetovi dvorani postavljena spominska plošča Josipu Permetu, v letih 1979–1980 pa speljane 8 m dolge kovinske stopnice v Zadnjo dvorano (Županova jama …, 2004; Viršek, 2006). Z dotedanjimi ugotovitvami in podatki vse do osemdesetih let 20. stoletja ni bilo možno zadovoljivo pojasniti geološkega položaja Županove jame ter hidrogeoloških značilnosti Taborskega hrbta (Gospodarič, 1987). Tako so bile na tem območju leta 1986 opravljene nove speleogeološke raziskave, ki so jih izvedli člani Inštituta za raziskovanje krasa (Gospodarič, 1987; Perpar, 1997). Vse ugotovitve teh raziskav je podrobno predstavil Gospodarič (1987). V devetdesetih letih 20. stoletja se je ponovno obudilo zanimanje jamarjev za Županovo jamo. 11. februarja 1995 je jamo obiskala dobro opremljena odprava Jamarskega kluba Železničar iz Ljubljane, ki se je v jami razdelila na dve skupini – prva je raziskovala v Veliki, druga pa v Zadnji dvorani. V slednji je pozornost jamarjev pritegnilo zlasti tridesetmetrsko brezno na koncu dvorane. Ko so prišli do njega, so ugotovili, da se nad njimi dviguje tudi 20 m visok vertikalen rov oziroma kamin. Medtem ko se je večji del skupine spuščal v brezno, je eden izmed jamarjev, Igor Perpar, plezal po kaminu navzgor. Na približno petem metru višine je v njem zagledal horizontalen rov, v katerega se je splazil in ugotovil, da vodi v novo jamsko dvorano. Zavedel se je, da je odkril nov jamski prostor, ki pa ga sam ni raziskoval. Vrnil se je po ostale jamarje, da so novo dvorano skupaj raziskali. V njej so ugledali sigovo pobočje s kapniki (Perpar, 1997). Odkritelj dvorane je v spominih na prvi obisk novoodkritega jamskega prostora zapisal: »Zaradi izredne lepote in nedotaknjenosti pobočja smo si sezuli čevlje in se podali iskat nadaljevanje« (Perpar, 1997, str. 24). Novoodkrita dvorana je dobila ime po odkritelju – poimenovali so jo Igorjeva dvorana (Viršek, 2006). Drugih rovov, ki bi vodili iz novoodkrite dvorane, jamarji niso našli. Ne glede na vse velja odkritje Igorjeve dvorane za enega osrednjih dogodkov v novejši zgodovini Županove jame (Perpar, 1996; Perpar, 1997). Člani Jamarskega kluba Železničar so v devetdesetih letih 20. stoletja in na prehodu v novo tisočletje tudi sicer večkrat raziskovali Županovo jamo. Poleg Igorjeve dvorane so odkrili še nekaj manjših rovov in brezen ter opravili čistilno akcijo v jami (Perpar, 1996; Perpar, 1997; Perpar, 2001). V devetdesetih letih 20. stoletja se je v povezavi z jamo zgodilo še nekaj pomembnih dogodkov. V maju leta 1996 je Turistično društvo Županova jama Grosuplje ob 70. obletnici odkritja jame na rojstni hiši Josipa Permeta v Ponovi vasi odkrilo spominsko ploščo (Vreg, 1996; Županova jama …, 2004; Viršek, 2006). Prav tako je bila v tem letu asfaltirana cesta Velike Lipljene–Županova jama, zgrajen nov kiosk za prodajo vstopnic ter osvetljena pot do jame (Županova jama …, 2004). Tudi v 21. stoletju je že prišlo do nekaterih pomembnih sprememb, povezanih z Županovo jamo. Leta 2001 je prišlo do preimenovanja društva, ki skrbi za jamo. Sedaj se imenuje Županova jama – turistično in okoljsko društvo Grosuplje. Poleg tega je bila od januarja do julija 2004 jama za daljše obdobje zaprta. Ob odjugi je namreč na stopnišče pred Ledenico padla skala, ki je močno poškodovala vhodne stopnice. V okviru sanacije je bil zgrajen nov oporni zid, povsem na novo pa so bile urejene tudi zunanje stopnice, podest na vrhu stopnic, pot do kioska in varovalna ograja ob vhodu (Viršek, 2006). Nekaj večjih sprememb je sledilo tudi leta 2017, ko so bila v zgradbi nekdanjega gostišča prenovljena stranišča ter urejena razstavna zbirka o značilnostih Županove jame. Županova jama spada med podzemeljske jame. To so prehodne podzemeljske oblike, ne glede na to, ali so vodoravne ali navpične, predstavljajo pa eno bistvenih značilnosti krasa (Slovenska kraška terminologija, 1973; Kranjc, 1990). Mednarodna speleološka zveza opredeljuje jame kot naravne podzemeljske votline v kamnini, ki so dovolj velike, da omogočajo prehod človeku (Stepišnik, 2011). Po Fordu in Williamsu (2007) pa so jame naravne podzemeljske odprtine v skali, ki so širše od 5–15 mm. Po jamskem katastru pripada Županovi jami katastrska številka 27, jami Ledenici pa katastrska številka 33 (E-kataster jam, 2017). Vhod v Županovo jamo skozi Ledenico se nahaja na nadmorski višini 434 m, približno 80 m nad dnom Grosupeljskega polja (Kranjc, 1990; Ravbar, Košutnik, 2014). Celoten jamski sistem sestavlja 8 dvoran. Od tega jih je za turistični obisk odprtih 7, saj je Igorjeva dvorana dostopna le za jamarje (Viršek, 2006). Dolžina jame znaša 710 m, njena globina pa 70 m (E-kataster jam, 2017). Debelina jamskega stropa se giblje med 5 in 50 m (Kranjc, 1990). Županova jama spada med suhe oziroma hidrološko neaktivne jame (Ravbar, Kranjc, 2006; Stepišnik, 2011). Temelj speleogeneze je v tem, da podzemna voda raztaplja živo skalo tako hitro, da izdolbe jamo, še preden je krovna kamnina odstranjena s površinsko erozijo. To zahteva dotok velikih količin vode, ki s korozijo agresivno raztapljajo kamnino, poleg tega pa tudi stabilen podzemeljski vodni tok (Palmer, 2002). Piezometrični nivo se je na območju Taborskega hrbta v geološki preteklosti spreminjal. Jama je zagotovo nastala v freatični coni. To dokazujejo različne drobne skalne oblike, ki so v tistem času zaradi korozije nastajale na jamskih stenah in so ponekod v jami še vedno vidne (Ravbar, Kranjc, 2006; Jere, 2016). Dandanes je piezometrični nivo nekaj deset metrov nižje (Gospodarič, 1987). Začetna faza nastanka Županove jame je bila vezana na razpoklinski vodonosnik. V njegovih razpokah, lezikah in prelomih je prevladoval laminarni način pretakanja vode. Ravno ob razpokah, lezikah in prelomih so jamski rovi začeli nastajati (Ravbar, Kranjc, 2006; Stepišnik, 2011). Širina nezveznosti v kamnini je v zgodnji fazi nastajanja Županove jame znašala med 0,1 in 1 mm, ko pa je skoznje stekla voda, jih je počasi začela raztapljati. Sčasoma so se razpoke širile, pretok skoznje pa naraščal. Naraščanje pretoka je pospeševalo hitrost raztapljanja vzdolž razpok, to pa je še dodatno pospešilo naraščanje pretoka (Stepišnik, 2011). Vse to je po tisočletjih pripeljalo do preboja – trenutka, ko se je vzdolž kanalov pojavil turbulenten način pretakanja vode (Gams, 2004; Stepišnik, 2011). Po preboju sta se hitrost in pretok vode še dodatno povečala, razpoklinski vodonosnik je postal kraški. Ob tem se je močno povečala hitrost širjenja premera rovov (Palmer, 2002). Po preboju so se že izdelani rovi dodatno širili tudi pod vplivom mehanske erozije (Gams, 2004). Turbulentni tok je namreč omogočal abrazijo njihovih sten z mehanskimi delci, saj so kanali postali dovolj široki, da so omogočali njihov prenos (Stepišnik, 2011). Ob tem se je nadaljevalo tudi korozijsko večanje rovov (Ravbar, Kranjc, 2006). Županova jama je imela sprva obliko velikega vodoravnega rova, iz česar lahko sklepamo, da je nekoč skoznjo tekel vodni tok, ki jo je dodatno preoblikoval (Kranjc, 1996; Gams, 2004). Tako po Gospodariču (1987) kot tudi po Kranjcu (1996) in Gamsu (2004) je jamo najverjetneje izvotlil alogeni vodni tok z območja današnjega Škocjanskega podolja. Vse se je začelo v času, ko so vode s Škocjanskega podolja po površju odtekale proti današnji zatrepni dolini Podlomščice oziroma Radenskemu polju. Ta, sprva površinski vodni tok, je najprej le deloma, kasneje pa v celoti prestavil svoj tok v podzemlje. Ponovno je najverjetneje izviral na začetku Ledenice (Kranjc, 1990). Ponikalnica na območju Županove jame se je nato sčasoma prestavljala navzdol. Tako so se nižje razvijali novi rovi, višje ležeči stari rovi pa so sčasoma postali hidrološko neaktivni – Županova jama je postala suha jama. Tudi izvir ponikalnice je bil sčasoma vedno globlje v dolini (Kranjc, 1990; Stepišnik, 2011). Vodni tok je s seboj nosil mehanske sedimente, ki jih je v podzemlju akumuliral (Kranjc, 1996; Stepišnik, 2011). Pri tem je šlo zlasti za pesek in ilovico (Gospodarič, 1987; Kranjc, 1996). Po prestavitvi ponikalnice v večje globine so se začeli drugačni procesi preoblikovanja, ki so jamske prostore sčasoma premaknili v različne višine (Gams, 2004). S stropa in sten se je krušilo gradivo ter se kopičilo na dnu rovov, ponekod pa celo popolnoma zapolnilo ožje prehode, iz padavinske vode, ki je pronicala skozi strop, pa se je začela odlagati siga. Vse to je zelo spremenilo jamske prostore (Kranjc, 1996). Jamske dvorane so z rušenjem stropa in krušenjem ob straneh postajale vse večje. Tako so se bližale površju, hkrati pa se je denudacijsko nižalo tudi površje samo, kar se dogaja še danes. V nekaterih primerih so se zgoraj ležeče kamnine zrušile in jama se je odprla proti površju. Ravno to se je zgodilo na primeru vhoda v Ledenico. To dokazujejo strme stene in odpadanje kamenja ob njem ter podorno skalovje na dnu jame. Po podobnem principu se je proti površju odprlo tudi Brezno pri Opolzkem kamnu (Ravbar, Kranjc, 2006; Stepišnik, 2011). Po Bohincu (1927b) je do slednjega prišlo šele sredi 19. stoletja. Dno Ledenice se nahaja na nadmorski višini okoli 416 m (Jere, 2016). Višina dvorane znaša 26 m, dolžina pa 102 m (E-kataster jam, 2017). Na vhodnem pobočju je melišče, ki je nastalo z rušenjem jamskega stropa. Dno Ledenice, ki poteka v smeri SZ–JV, je ozko – proti zahodu namreč kmalu preide v pobočje, ki se vzpenja do najvišjih delov dvorane. To pobočje gradijo spodaj predvsem večji podorni bloki, zgoraj pa drobnejši grušč (Jere, 2016). Ledenico prištevamo k ledenicam oziroma ledenim jamam, v katerih se vse leto zadržuje hladen zrak (Ravbar, Kranjc, 2006). Po Fordu in Williamsu (2007) je ledena jama vsaka, v kateri se sezonsko ali trajno zadržuje led. Še bolj nazorna in z značilnostmi Ledenice v Županovi jami skladajoča se pa je definicija za ledeno jamo oziroma ledenico v Slovenski kraški terminologiji (1973). Po njej je ledena jama oziroma ledenica jama žepaste oblike z vhodom iznad glavne votline – tako lahko pozimi vanjo priteka hladnejši zunanji zrak. Dodano je tudi, da se v ledenici večji del leta ali trajno zadržujejo ledene gmote. Mrzel zrak, ki pozimi prodira v Ledenico in v njej tone pod toplejšega, se ujame na dnu dvorane, kjer ostane tudi poleti, ko prezračevanje dvorane ni tako intenzivno (Kranjc, Ravbar, 2006). Temperatura zraka pri dnu tako tudi poleti znaša le približno 6 °C (Jere, 2016). Pozimi lahko v vzhodnem delu Ledenice nastanejo ledeni kapniki, katerih rast je vezana na zamrzovanje prenikajoče vode. Ledeni kapniki spominjajo na prave, so pa iz ledu, ki je lahko prozoren ali moten (Mihevc, 1993). Pojavljajo se predvsem ledeni stalagmiti in ledene zavese. Ledenih stalaktitov običajno ni, saj topel zrak, ki se dviga proti stropu jame, onemogoča njihovo tvorbo (Zupan Hajna, 1994). Ledeni kapniki se lahko v Ledenici ob primernih temperaturnih razmerah obdržijo tudi dolgo v pomlad (Gams, 2004). Sige je v Ledenici malo. Obstoječa se namreč težje ohrani zaradi močnega zmrzalnega preperevanja (Ravbar, Kranjc, 2006). Nad zahodnim pobočjem Ledenice se dviguje kamin, ki se imenuje Kupola, njegov vrh pa je le malo pod površjem. Ob večjih deževjih iz njega intenzivno kaplja (Ravbar, Kranjc, 2006). Stene Kupole so za razliko od drugih delov dvorane v celoti prekrite s sigo. Zgoraj so namreč temperature višje in tam ni zmrzalnega preperevanja. Nekaj sige je tudi drugod. V spodnjem delu zahodnega pobočja so na primer oblikovane drobne ponvice, v katerih se ponekod pojavljajo še nepopolno oblikovani jamski biseri (Jere, 2016). Na prehodu iz Ledenice v umetni rov prihaja do močnega mešanja hladnejšega in toplejšega zraka, zato se tu iz zraka izloča kondenzna voda, ki močno korodira tamkajšnje stene in strop. Iz kamnine v tem delu jame izstopajo kalcitne žile, ki so bolj odporne proti koroziji (Ravbar, Kranjc, 2006; Stepišnik, 2011). Umetni rov, ki v nadaljevanju vodi proti naslednji, Srebrni dvorani, ne poteka po prvotnem jamskem dnu, ampak se vzpenja po 20 m visokem pobočju, ki ga gradijo podorne skale in sedimenti, ki jih je v preteklosti odložil podzemeljski vodotok (Kranjc, 1996). Srebrna dvorana se nahaja na vrhu umetnega rova (Gospodarič, 1987; Kranjc, 1996). Gre za močno zasigano dvorano – plast sige, ki v njej prekriva grušč in podorne skale, je debela do 0,5 m. V Srebrni dvorani se pojavljajo različne sigove tvorbe: stalagmiti, stalaktiti, stalagmati, ponvice in zavese (Ravbar, Kranjc, 2006). Nekateri kapniki so zaradi prepiha zelo grbinasti (Jere, 2016). Do naslednje, Permetove dvorane, vodi iz Srebrne dvorane krajši rov. 5.2.3. Permetova dvorana Permetova dvorana s premerom 15–20 m se nahaja na nadmorski višini okoli 453 m (Bole, 1970; Jere, 2016). Kup podornega skalovja je v njej najobsežnejši, strop pa najvišji in obenem najtanjši. Iz njega ob obilnih padavinah močno kaplja. Na najšibkejšem delu se je že udrl in nastalo je Brezno pri Opolzkem kamnu (Kranjc, 1996). Dno Permetove dvorane je umetno zravnano, njena severna in zahodna stena pa sta zaradi krušenja podprti z zidom (Bole, 1970; Jere, 2016). Permetova dvorana je manj zasigana od Srebrne. V naslednjo, Veliko dvorano, poteka ozek in za potrebe turistične poti umetno razširjen rov, v katerem vodijo stopnice najprej 10 m navzdol, potem pa rahlo navzgor. Ob vzponu se nahaja 4 m visok stalagmit Svečnik, ki je prikazan na sliki 11 (Predstavitev jame. Županova jama, 2016). Približna nadmorska višina Velike dvorane znaša 450 m (Jere, 2016). Gre za največjo dvorano v jami, ki je dolga 45 m, široka 35 m in visoka 10 m (Gospodarič, 1987). Dno dvorane je pokrito z velikimi podornimi bloki. Pod njimi so ponekod vidni ostanki pokopanih kapniških tvorb, kar je razvidno tudi s slike 12. Dvorana je bogata s sigovimi tvorbami. S stropa visijo stalaktiti, ki so najštevilčnejši ob razpokah, skozi katere pronica voda. Nastale so tudi kapniške zavese in palete. Na podornem skalovju Velike dvorane rastejo stalagmiti. Največji kapniki v dvorani so: Spomenik neznanemu junaku, Županov kapnik in Briljantni steber. V jugozahodnem delu dvorane so se na podornem skalovju razvile tudi škraplje in žlebiči, ki so velika posebnost Županove jame, saj gre pri obojih za površinsko kraško obliko, ki pa se v tem primeru pojavlja v podzemlju. Škraplje in žlebiče v Veliki dvorani je izdolbla prenikajoča voda, ki je tudi v podzemlju delovala korozivno (Bole, 1970; Ravbar, Kranjc, 2006). V severozahodnem delu dvorane poteka nadaljevanje poti proti naslednji, Blatni dvorani, skozi dva različna prehoda, med katerima je obsežen sigov slap. Pri desnem prehodu gre za ozek in nizek rov, levi, 5 m širok prehod, pa je nekoliko bolj raznolik. Zanj so namreč značilni številni kapniki (Bohinec, 1927a; Bole, 1970). 5.2.5. Blatna dvorana Blatna dvorana je dolga 24 m, široka pa 17 m, pri čemer višinska razlika od tal do stropa v njej znaša 2–12 m. Dno dvorane se strmo spušča proti severu. To se kaže v veliki višinski razliki med najvišjim in najnižjim delom tal, ki znaša 10 m (Bole, 1970). Sredina Blatne dvorane se nahaja na nadmorski višini okoli 438 m (Jere, 2016). Ime je dvorana dobila po ilovici, s katero so prekrite stene v njej (Bole, 1970; Ravbar, Kranjc, 2006). Ilovnata tla je ob odkritju prekrivala tanka plast sige z drobnimi stalagmiti, ki pa so jo prvi obiskovalci večinoma uničili (Bole, 1970; Ravbar, Kranjc, 2006; Viršek, 2006). Za stene in strop Blatne dvorane so značilne freatične oblike, kapniki pa se pojavljajo predvsem v vzhodnem delu dvorane. Med njimi velja izpostaviti Krstni kamen, ogromen stalagmit, katerega obseg znaša 7 m (Bole, 1970; Ravbar, Kranjc, 2006; Predstavitev jame. Županova jama, 2016). V najnižjem, severnem delu dvorane, se nahaja tudi podzemeljsko jezerce s sigovimi ponvicami. Prehod v naslednjo, Matjaževo dvorano, poteka po strmem, spuščajočem se rovu. Tudi v njegovih stenah se pojavljajo freatične oblike. Matjaževa dvorana leži na nadmorski višini približno 421 m (Jere, 2016). Povprečna višina do stropa, ki je debel 45 m, znaša 7 m (Gospodarič, 1987). Tudi v tej dvorani se pojavljajo freatične oblike in ilovica. V osrednjem delu dvorane se nahaja največja kapniška skupina v Županovi jami, Prestol kralja Matjaža, pri katerem gre za skupek več kapniških stebrov. Na levi strani kapniške skupine je vidna počena in ponovno zasigana zavesa. Do tega, da je zavesa počila, je najverjetneje prišlo zaradi njene lastne teže in nestabilne podlage (Ravbar, Kranjc, 2006). Matjaževa dvorana je bogata tudi s kapniškimi zavesami in sigovimi ponvicami. Prehod v naslednjo, Zadnjo dvorano, je možen skozi ožji prehod na vzhodu, ob katerem se na levi strani nahaja bogato sigovo pobočje, na desni pa brezno. Zadnja dvorana se nahaja približno na nadmorski višini 412 m. Proti severovzhodu orientirana dvorana je dolga 50 m, široka 15 m in visoka 10 m, debelina njenega stropa pa znaša 43 m (Gospodarič, 1987; Predstavitev jame. Županova jama, 2016). Večji del Zadnje dvorane je napolnjen s podornim skalovjem, za vzhodni in severni del dvorane pa je značilna tudi ilovica. Strop v Zadnji dvorani večinoma ni zasigan (Bohinec, 1978). Na koncu dvorane je globoko brezno, katerega dno leži na nadmorski višini 392 m (Jere, 2016). Tudi v stropu in stenah Zadnje dvorane se pojavljajo freatične oblike. Na koncu Zadnje dvorane se nahaja tudi kamin, ki se dviguje približno 20 m v višino. Iz slednjega na približno petem metru višine izhaja vodoraven rov, ki vodi v naslednjo, Igorjevo dvorano (Perpar, 1996; Perpar, 1997). Igorjeva dvorana je zadnja doslej odkrita dvorana v Županovi jami. Višina stropa v njej znaša 8 m, celotna dolžina dvorane skupaj z vodoravnim rovom, ki vodi vanjo, pa približno 30 m. Na desni strani dvorane se nahaja sigovo pobočje z več kapniki. Poleg tega se v dvorani nahajajo tudi suhe ponvice skupne površine 0,5 m2 (Perpar, 1997). V Županovi jami se pojavljajo različni jamski sedimenti (Gospodarič, 1987; Kranjc, 1990; Kranjc, 1996; Ravbar, Kranjc, 2006). Ti praktično povsod prekrivajo dno jame, marsikateri njeni deli pa so z njimi zapolnjeni skoraj do stropa. S sedimenti najbolj bogati dvorani sta Velika in Srebrna dvorana, kjer njihova debelina znaša vsaj 20 m. Sedimentov je precej manj zlasti v Matjaževi in Zadnji dvorani (Gospodarič, 1987). Nekateri jamski sedimenti se odlagajo gravitacijsko, nekateri pa pod vplivom vodnih transportnih procesov – oboji se pojavljajo tudi v Županovi jami (Gospodarič, 1987; Gillieson, 1996). Poleg tega v kraških jamah ločimo kemogene in mehanske sedimente (Stepišnik, 2011). V Županovi jami gre v vseh dvoranah za preplet obeh naštetih vrst sedimentov (Gospodarič, 1987). Najpogostejši kemogeni sediment v Županovi jami je siga (Zupan Hajna, 2005; Stepišnik, 2011). Praktično vse njene dvorane so namreč močno zasigane in polne različnih sigovih tvorb. Le v Ledenici je sige manj. Siga je kemična usedlina. Izloča se takrat, ko parcialni tlak ogljikovega dioksida v okoliški atmosferi upade, zaradi česar se začne ogljikov dioksid izločati iz raztopine in raztopina postane prenasičena s kalcijevim karbonatom. Končni rezultat je izločanje kalcita v obliki sige (Zupan Hajna, 2005; Stepišnik, 2011). Izločanje kalcita je torej koroziji obraten proces. Siga se pod gladino podzemne vode ne odlaga (Stepišnik, 2011). Tudi v Županovi jami se je tako začela izločati šele, ko je bila ta v epifreatični coni. Dandanes se v jami pojavljata zlasti dve generaciji sige. Spodnja rdeča plastovita siga je starejša – odlagala se je v medledeni dobi pred 70.000–80.000 leti. Zgornja bela siga pa je mlajša – odlaga se v holocenu zadnjih 10.000 let. Do vmesne prekinitve odlaganja je najverjetneje prišlo zaradi hladnejšega podnebja oziroma ledene dobe (Kranjc, 1996). To, da proces odlaganja sige v Županovi jami še poteka, dokazujejo kapljanja v sedanjosti ter sveža siga (Kogovšek, 1990). Siga se izloča z različno hitrostjo. Ta je odvisna zlasti od jakosti in stalnosti posameznega prenikajočega curka vode, iz katerega se izloča, pa tudi od jamske mikroklime (Zupan Hajna, 2005; de Freitas, 2010). Za območje Slovenije so značilne hitrosti rasti sige med 1 in 100 mm 
na 100 let (Vodušek, Klemenčič, 2009). Meritve količine sige, ki se izloča iz prenikle vode, so bile opravljena tudi v Županovi jami, natančneje v Zadnji dvorani. Raziskava je pokazala, da se v Županovi jami ob ugodnih razmerah iz enega litra prenikle vode izloči do 180 mg CaCO3 oziroma do 64 % vseh karbonatov v prenikli vodi, ob najvišjih pretokih pa manj kot 10 % vseh karbonatov v prenikli vodi (Kogovšek, 1990). Če to primerjamo z rezultati podobnih meritev v drugih slovenskih jamah, se izkaže, da so vrednosti, ugotovljene v Županovi jami, precej visoke (Kranjc, 1996). Maksimalna stopnja izločanja sige v Županovi jami je tako na primer višja kot v Postojnski jami in Škocjanskih jamah ter nižja kot v Planinski jami (Gams, Kogovšek, 1998). Siga v Županovi jami se razlikuje tudi po barvi. Poleg bele sige, ki nakazuje na čisti kalcijev karbonat, se zlasti v Blatni in Matjaževi dvorani pojavljajo tudi različni rdečkasti, rumenkasti in rjavkasti barvni odtenki (Ravbar, Kranjc, 2006). Oranžnorjavo in v krem barvi obarvajo sigo organske kisline, izvirajoče iz prsti ter vegetacije na površju, rdeče, rjavo in črno pa železovi oksidi in hidroksidi. Rumeno obarvajo sigo nikljevi ioni, ki se vgradijo v kalcitne kristale (Zupan Hajna, 2005). Sigove tvorbe, ki se pojavljajo v Županovi jami, so: stalaktiti, stalagmiti, kapniški stebri (stalagmati), zavese, palete, sigovi slapovi, ponvice ter jamski biseri (pizoliti) (Bole, 1970; Kranjc, 1990; Kranjc, 1996; Gams, 2004; Ravbar, Kranjc, 2006; Jere, 2016). Stalaktiti so kapniki različnih velikosti in debelin, ki rastejo s stropa navzdol. Sprva rastejo predvsem v dolžino, šele kasneje se odebelijo. Kalcit se pri tem izloča v tankih plasteh, zaradi česar je zanje značilna koncentrična zgradba (Zupan Hajna, 2005). Večina stalaktitov je v sredini votlih (Stepišnik, 2011). Tam, kjer v jamah pihajo močni vetrovi, so nagnjeni v smeri vetra, saj veter odpihuje vlago na zavetrno stran kapnika (Gams, 2004). Ta pojav je opaziti zlasti v Srebrni dvorani. Stalagmiti so kapniki, ki rastejo s tal in v sredini niso votli (Stepišnik, 2011). Nastajajo z izločanjem kalcita iz kapljajoče vode. Kadar kapljice padajo z manjše višine, se plasti sige odlagajo ena vrh druge, če pa voda kaplja z velike višine, se kapljice bolj razpršijo, pri čemer nastanejo širši kapniki z ravnim vrhom (Zupan Hajna, 2005). Ob bolj intenzivnem kapljanju vode zaradi močnejšega pršenja nastane širši del stalagmita, ob manj intenzivnem pa njegov ožji del (Gams, 2004). Stalagmiti so tako različnih oblik. V Županovi jami najdemo na primer celo primerke, ki spominjajo na ciprese (Kranjc, 1996). Kapniški stebri (stalagmati) nastanejo z zraščanjem stalagmitov in stalaktitov. Tudi po končani formaciji stalagmatov se slednji ob nadaljnjem izločanju sige še naprej debelijo (Stepišnik, 2011). Zavese nastajajo na stenah in stropih dvoran z izločanjem kalcita iz mezeče vode (Zupan Hajna, 2005; Stepišnik, 2011). Kristali kalcita pri tem vedno rastejo pravokotno na steno oziroma smer toka (Zupan Hajna, 2005). Zavese so lahko ravne ali nagubane (Zupan Hajna, 1994). Slika 17 prikazuje tipično zaveso, ki se nahaja v Matjaževi dvorani. Palete so ploščaste sigove tvorbe ovalnih oblik. Zanje je značilno, da jih gradita dve tanki vzporedni sigovi plošči, med katerima doteka raztopina, iz katere se na robovih plošč izločajo kalcitni kristali. Palete nastajajo pod različnimi koti iz razpok v steni jamskega rova ali iz obstoječih kapnikov (Zupan Hajna, 2005). Lahko se tudi odlomijo (Ravbar, Kranjc, 2006). Primer odlomljene palete, ki se je sesedla na stalagmit, je nazorno viden v Veliki dvorani.  
Sigovi slapovi nastanejo, ko se iz polzeče vode na nagnjenih površinah v obliki slapov izločajo tanke plasti sige. V zgornjem delu slapov je površina večinoma gladka, v njihovem spodnjem delu pa običajno nastanejo vzporedni stalaktiti ali zavese (Stepišnik, 2011). Posebno obliko predstavljajo baldahini, pri katerih sigovi slapovi ne segajo do tal (Zupan Hajna, 1994). Pojavljajo se zlasti v Veliki dvorani. Ponvice so pregrade iz kalcijevega karbonata, velike od nekaj milimetrov do nekaj metrov. Nastajajo s ploskovnim odtekanjem vode po nagnjeni podlagi, pri čemer je dinamika izločanja sige največja na manjših nepravilnostih, kjer se začnejo oblikovati jamske pregrade. Siga se najintenzivneje odlaga na zgornjem in zunanjem robu pregrad, kjer je vodni tok najhitrejši. Sčasoma tako nastajajo vedno večje kotanje, za katerimi se nabira stoječa voda (Ravbar, Kranjc, 2006; Stepišnik, 2011). Primer ponvic iz Blatne dvorane je lepo razviden s slike 20. Jamski biseri (pizoliti) so večinoma do 1 cm velike gibljive sigove tvorbe, ki nastajajo v plitvih ponvicah ali pod kapljajočim curkom. Njihovo jedro predstavljajo drobci kamnin, kapnikov oziroma drugega podobnega materiala. So koncentričnih oblik. Okrog jedra se namreč kalcijev karbonat v vseh smereh enakomerno hitro izloča. Večinoma so bele barve, pojavljajo pa se tudi primerki sive in rumene barve (Zupan Hajna, 2005). Biseri se nehajo premikati, ko postanejo preveliki ali ob spremembi pretoka vode. Nato se z mlajšo sigo prilepijo na podlago (Zupan Hajna, 2005; Stepišnik, 2011). Najpomembnejše mehanske sedimente v Županovi jami predstavljajo podorni bloki in alogeni fluvialni sedimenti (Kranjc, 1996; Stepišnik, 2011). Podorni bloki, ki so najbolj izrazito vidni v Veliki dvorani, so nastali zaradi rušenja, do katerega pride, ko so samonosilne sposobnosti sten ali stropa jame presežene. V Županovi jami je do rušenja najverjetneje prišlo po tem, ko se je voda umaknila iz rovov freatične cone. To je namreč povzročilo umik vzgonske podpore vode, zaradi česar se je efektivna teža jamskega stropa povečala in prišlo je do rušenja (Ravbar, Kranjc, 2006; Stepišnik, 2011). V Županovi jami od alogenih sedimentov prevladujeta pesek in ilovica, ki se marsikje pojavljata v kombinaciji s plastmi sige ter podornimi bloki (Gospodarič, 1987; Kranjc, 1996; Ravbar, Kranjc, 2006). Alogeni sedimenti so bili v jamo preneseni v suspenziji, zaradi česar oblagajo tako stene kot tudi strope dvoran. Ne glede na vse pa je bila glavnina njihove akumulacije vezana na jamska tla (Ford, Williams, 2007). Po Gospodariču (1987) je ilovico v Županovo jamo nanesel vodotok z nekraškega zaledja. Po njegovo na to nakazuje zlasti dejstvo, da je bil v jami med ilovico najden tudi pesek. Ponorna voda je na območje Taborskega hrbta najverjetneje pritekla iz jugozahodne smeri, torej z območja Škocjanskega podolja (Gospodarič, 1987; Kranjc, 1996; Gams, 2004). V Ledenici prevladuje podorno skalovje z gruščem. Predvsem v njenih višjih delih so stene prekrite tudi s sigo. Bolj raznoliki sedimenti so prvič izrazito vidni v umetnem rovu, ki vodi proti Srebrni dvorani. V njegovem spodnjem delu se pojavlja rdeča ilovica z drobnim peskom, nad katero je rdeča siga, še višje pa podorne skale. V zgornjem delu rova pa prevladuje rjavorumena ilovica, nad katero so podorne skale in grušč. V Srebrni dvorani so ti mehanski sedimenti prekriti tudi z debelo plastjo sige. V nadaljevanju se v Veliki in Blatni dvorani v tleh, stenah in stropu pojavlja rdeča ilovica, ki je večinoma prekrita z rdečo in belo sigo ter podornimi skalami. Zlasti na prehodu med obema dvoranama se pojavlja tudi rjava ilovica, prekrita z belo sigo. V Matjaževi in Zadnji dvorani je na dnu nekaj starejše rdeče sige, tla pa sicer večinoma prekriva rumenordeča ilovica, nad katero je plast mlajše bele sige (Gospodarič, 1987). V Matjaževi dvorani je zgornja, tanka sigova skorja ohranjena le še na nekaj mestih (Kranjc, 1996). Temperatura jamske atmosfere je odvisna zlasti od zunanje atmosferske temperature. Znotraj jame je temperatura običajno dokaj konstantna – giblje se okoli povprečne letne temperature zunanje okolice. Temperatura bolj variira le okoli jamskih vhodov (Badino, 2010). Temperaturo zraka v Županovi jami so merili že prvi raziskovalci, ki so jamo obiskali po odkritju. Meritve so bile opravljene 13. junija 1926, 20. junija 1926, 28. junija 1926, 4. julija 1926 in 20. februarja 1927 v Permetovi dvorani, rovu med Permetovo in Veliko dvorano, Veliki dvorani ter Blatni dvorani, vendar ne vedno na vseh naštetih lokacijah. Že prvi podatki so nakazovali, da se temperature najmanj spreminjajo v delih jame, ki ležijo globlje v jamskem sistemu. Poleg tega se je že takrat izkazalo tudi, da so jamske temperature poleti nižje, pozimi pa višje kot zunanje (Bohinec, 1927a). Meritve temperature zraka so bile v Županovi jami opravljene tudi v okviru raziskave o netopirjih med decembrom 2002 in novembrom 2003. V tej raziskavi se je Ledenica izkazala kot najhladnejši, Permetova dvorana pa kot najtoplejši del jame. V prvi je povprečna izmerjena letna temperatura zraka znašala 4,4 °C, v drugi pa 10,8 °C. Prostori z najbolj stalno izmerjeno temperaturo so bili Velika, Blatna in Matjaževa dvorana, kjer se je povprečna letna temperatura gibala med 9,4 in 9,8 °C (Presetnik, Jazbec, 2006). Zadnja obsežna raziskava temperaturnih značilnosti Županove jame se je začela leta 2009. Od takrat poteka v jami podrobno spremljanje temperature zraka. Meritve potekajo na šestih lokacijah, ki so razvidne iz preglednice 2. Glavni namen študije predstavlja opredeljevanje značilnosti temperaturnega nihanja v jami ter ugotavljanje prostorskega in časovnega spreminjanja temperatur ter vpliva obiskovalcev nanje (Ravbar, Košutnik, 2014; Ravbar, Košutnik, 2016). Do sedaj so bile znanstveno obdelane temperature, izmerjene v obdobju julij 2010–junij 2016. V tem obdobju meritev ni bilo zaznanega znatnega vpliva taljenja snega ali intenzivnega deževja na temperaturo jamskega zraka – so pa bili zato ugotovljeni intenzivni antropogeni vplivi nanjo (Ravbar, Košutnik, 2016). Podatki o značilnostih temperatur, ki so bile v obdobju julij 2010–junij 2016 zabeležene na posameznih merilnih postajah, so razvidni iz preglednice 3. Kot je razvidno iz preglednice 3 so najnižje povprečne letne jamske temperature značilne za spodnji del Ledenice, najvišje pa za Permetovo dvorano. V Ledenici temperatura z višino precej hitro narašča. Povprečen temperaturni gradient med merilnima postajama Ledenica Višja vrednost je posledica tega, da je po žledolomu februarja 2014 merilno mesto bolj izpostavljeno sončnemu obsevanju. Radon (Rn) je radioaktivni žlahtni plin brez vonja in barve (de Freitas, 2010). Najbolj znan in stabilen izotop radija je Rn-222. Nastane v Zemljini skorji z radioaktivnim razpadom radija v razpadnem nizu urana. V nizkih koncentracijah je radon razširjen element v praktično vseh okoljih (Gillieson, 1996). Radon se pogosto kopiči zlasti v prahu in vodnih kapljicah slabše prezračenih prostorov, zaradi česar se večje vrednosti pogosto pojavljajo tudi v kraških jamah. Če se vdihava zrak, v katerem je povečana vsebnost radona, lahko alfa in beta sevanja povzročijo poškodbe celic in povečano tveganje za razvoj rakovih obolenj. Največji delci radona se zaustavijo že v zgornjem delu dihal, najmanjši pa najpogosteje izdihnejo. Tako so za zdravje problematični zlasti njegovi srednje veliki delci, ki lahko prodrejo do pljuč (de Freitas, 2010). Radioaktivnost je določena kot število razpadov na sekundo. Njena osnovna enota je bekerel (Bq). Koncentracija radona je pogosto predstavljena v bekerelih na kubični meter (Bq/m3) (Gillieson, 1996). Mednarodna komisija za radiološko varstvo (ICRP) opredeljuje kot še varne tiste koncentracije, ki so manjše od 1000 Bq/m3 – gre za trikratnik povprečne radioaktivnosti, kateri je oseba običajno izpostavljena pri normalnem, vsakdanjem življenju (de Freitas, 2010). Apnenec je sicer sam po sebi šibek vir, vendar lahko zlasti zaradi razpokanosti radon v krasu potuje na daljše razdalje. Nevarnost za večjo koncentracijo radona obstaja zlasti v suhih jamah, jamah z globokimi sedimenti ter jamah s slepimi in ozkimi prehodi, še posebej, če je cirkulacija zraka v njih majhna. Visoke koncentracije radona predstavljajo nevarnost zlasti za osebe, ki se v jami zadržujejo dalj časa (Gillieson, 1996). Županova jama je bila v preteklosti vključena v raziskavo koncentracije radona v zraku slovenskih turističnih kraških jam. Izkazalo se je, da je ocenjena vrednost radona v zraku Županove jame v primerjavi s preostalimi 11 jamami, ki so tudi bile zajete v raziskavo (med drugim tudi Postojnska jama in Škocjanske jame), največja. Koncentracija radona v Županovi jami je med raziskavo znašala 650–5920 Bq/m3. Ne glede na vse je potrebno poudariti, da so bile ugotovljene doze nizke – sploh za tiste obiskovalce, ki so v jami do dve uri (Kobal in sod., 1988). V okviru organizacije vodenj po jami bo torej v prihodnje potrebno paziti zlasti na to, da zadrževanje obiskovalcev v njej ne bo preseglo te časovne meje. Že prvi raziskovalci Županove jame so posvetili pozornost tudi živalstvu v njej. Našli so nekaj živalskih vrst, ki so slučajno zašle v jamo, pa tudi nekaj vrst, deloma prilagojenih na jamsko okolje (Bole, 1970). Tudi v sodobnosti je živalstvo Županova jame občasno še vedno predmet raziskovanja strokovnjakov. Tako je bila jama na primer vključena v raziskave epikraške favne, ki jih je Inštitut za raziskovanje krasa izvajal med leti 2000 in 2003 (Pipan, 2005). Dandanes Županovo jamo prištevamo h kraškim jamam z bogatim podzemeljskim živalstvom. V njej namreč po do sedaj znanih podatkih živi 19 vrst živali, ki so popolnoma prilagojene na življenje v podzemlju. Ne glede na vse pa je potrebno poudariti, da živalstvo Županove jame še ni dobro raziskano (Pipan, 2006). Pri jamskih živalih lahko opazimo naslednje značilnosti: specializirana čutila, zreducirane oči in pigment, stanjšano kutikulo, manjšo intenziteto metabolizma, počasnejši razvoj osebkov, daljšo odraslo in s tem tudi življenjsko dobo ter manjše število potomcev, saj se število jajc v samičjem telesu v podzemlju zmanjša. Tudi v Županovi jami živijo nekatere živali, ki so se popolnoma prilagodile na življenje brez svetlobe in omejeno dostopnost hrane. Ti organizmi, ki so navajeni na temo, visoko vlažnost in ustaljeno temperaturo, zunaj jame sploh ne morejo preživeti (Pipan, 2006). V primeru, da poseljujejo kopenske podzemeljske habitate, jih imenujemo troglobionti, v primeru, da poseljujejo vodne podzemeljske habitate, pa stigobionti (Culver, Pipan, 2009). Od popolnih podzemeljskih živali najdemo v Županovi jami več vrst rakov (ceponožce, enakonožce, postranice), jamskega polžka, jamskega pajka in od žuželk različne hrošče (Pipan, 2006). V podzemlje občasno zaidejo tudi živali s površja: miši, polhi, žabe, pajki, suhe južine in kobilice (Ravbar, Kranjc, 2006). Zaradi odprtega vhoda predstavlja Županova jama tudi najpomembnejše zatočišče netopirjev v severozahodnem delu Dolenjske (Samec, 1996; Pipan, 2006; Presetnik, Jazbec, 2006). Netopirji Županovo jamo najintenzivneje naseljujejo v zimskem času, ko na površju ni na razpolago žuželk, njihovega glavnega vira prehrane. Za prezimovanje si izberejo mirne dele jame z visoko relativno vlažnostjo, ki so brez prepiha. V jamskih prostorih s takšnimi značilnostmi nato v globokem spanju oziroma hibernaciji preživijo zimo. Celotno zimo lahko netopirji na takšen način preživijo, ker si že jeseni z intenzivnim lovom ustvarijo zaloge podkožnega maščevja, ki jim med hibernacijo služi kot vir energije. Med prezimovanjem se temperatura njihovega telesa spusti s 40 °C na 5 do 10 °C, srčni utrip jim pade z 250 do 450 na 18 do 90 udarcev na minuto, dihanje pa se upočasni z 80 do 90 na 4 do 5 vdihov v minuti. Netopirji se med hibernacijo prebujajo, in sicer enkrat na 1–3 tedne. Takrat se iztrebijo, nekateri pa tudi zamenjajo prostor (Presetnik, Jazbec, 2006). Pred letom 1926 je bil netopirjem večji del današnje Županove jame z izjemo Ledenice dostopen le skozi Brezno pri Opolzkem kamnu (Bohinec, 1927b; Presetnik, Jazbec, 2006). Opazili so jih tudi prvi jamski raziskovalci po odkritju. Podkovnjake in njihove iztrebke tako na primer omenja že Bohinec (1927a). Po tem, ko je Perme zaprl vhod v Brezno pri Opolzkem kamnu, je bil netopirjem onemogočen dostop v večji del jame (Bohinec, 1927a; Presetnik, Jazbec, 2006). Izrabo večine Županove jame je netopirjem ponovno omogočil šele izkopan rov med Ledenico in Županovo jamo (Presetnik, Jazbec, 2006). Obsežnejših raziskav netopirjev v Županovi jami ni bilo vse do leta 1999. Takrat pa so začeli opravljati popis netopirjev v okolici Turjaka, ki je bil končan leta 2001, zajel pa je tudi območje Županove jame. Med raziskavami so bile na vhodu v Ledenico zabeležene kar štiri v Sloveniji redko najdene vrste (Presetnik, 2001). Naslednja podrobna raziskava o netopirjih je potekala med decembrom 2002 in novembrom 2003, ko so bili prešteti vsi netopirji v Županovi jami (Presetnik, Jazbec, 2006). Rezultati vseh dosedanjih raziskav kažejo, da Županovo jamo kot zatočišče uporablja vsaj 7 vrst netopirjev (Presetnik, 2001; Presetnik, Jazbec, 2006). Daleč najpogostejši so mali podkovnjaki – samo v zimi 2002/2003 jih je v jami prezimovalo več kot 100, oktobra 2003 pa jih je bilo naštetih celo 144. Pripadniki te vrste se med zimskim spanjem ovijejo v svoje prhuti in tako oviti visijo navzdol s stropa ali kapnikov, pri čemer nikoli ne oblikujejo strnjenih gruč. Med raziskavo v letih 2002–2003 je bilo v jami zaznanih tudi 7 velikih podkovnjakov ter pripadnik ene od naslednjih dveh vrst, ki se ju brez natančnih meritev ne da medsebojno razlikovati: navadnih oziroma ostrouhih netopirjev. Najverjetneje je šlo za navadnega netopirja, ki so na širšem območju Županove jame pogostejši (Presetnik, Jazbec, 2006). Že v letu 1999 sta bila v jami zaznana tudi primerka vejicatega in resastega netopirja ter 15 osebkov južnih podkovnjakov (Presetnik, 2001; Presetnik, Jazbec, 2006). Poleg vseh naštetih vrst v najhladnejših delih jame skoraj zagotovo prezimuje tudi širokouhi netopir. Med raziskavami sicer niso našli živega primerka, so pa zato opazili kosti, ki pripadajo tej vrsti (Presetnik, Jazbec, 2006). V kraških jamah se od rastlinskih vrst pogosto pojavljajo zlasti alge, za katere je značilna velika sposobnost prilagajanja okoljskim razmeram, poglaviten vir energije pa jim predstavlja svetloba. Združbe alg in nekatere druge višje razvite rastline tako običajno najdemo v vhodnih delih jam, in sicer vse do točke, ki jo še doseže dnevna svetloba. V za oglede urejenih jamah uspeva rastlinstvo tudi okoli umetnih svetil – gre zlasti za izjemno prilagodljive alge ter mahove, ki se hitro in zlahka razmnožujejo. Takšne rastline so neodvisne od sončne svetlobe ter preostalih zunanjih klimatskih dejavnikov (Mulec, 2006). Strokovno jim pravimo lampenflora (Mulec, 2006; Ravbar, Kranjc, 2006). Bolj dovzetne za rast lampenflore so običajno intenzivneje osvetljene površine. Tudi v Županovi jami so nekatere površine močno osvetljene z umetno svetlobo, zaradi česar se je lampenflora marsikje že pojavila, kar je razvidno tudi s slike 23. Z vzorčenjem rastlinstva v Županovi jami, ki je potekalo 12. junija 2003, je bilo identificiranih 13 vrst alg ter 3 vrste mahov. Ta številka je nekoliko nižja kot v primerljivo urejenih jamah v Sloveniji, ki so tudi bile raziskane. To se pripisuje zlasti manj pogosti osvetljenosti jamskih prostorov. Številčno v Županovi jami prevladujejo v naravi splošno razširjene alge, ki se hitro razmnožujejo in so prilagodljive, pri čemer je njihova združba precej mlada (Mulec, 2006). Poleg alg in mahov lampenfloro v Županovi jami sestavljajo tudi cianobakterije in praproti, pri čemer 58,2 % svetil kolonizirajo cianobakterije in alge, 7,7 % pa mahovi in praproti (Mulec, 2016). O velikem pedagoškem potencialu Županove jame so doslej pisali različni avtorji (Bohinec, 1978; Kranjc, 1990; Ravbar, Kranjc, 2006). Geograf, ki se je pri svojem raziskovanju in pisanju prvi konkretneje oprl na izredno velik potencial Županove jame na šolskem področju, je bil Bohinec (1978). Ta je Županovo jamo dojemal kot kraško jamo z nadpovprečno pedagoško vrednostjo. Celotno jamo in njene značilnosti je v članku Taborska jama – šolski primer podzemeljske jame, ki je izšlo leta 1978, opisal na takšen način, da je s tem opozoril obiskovalce na njene posebnosti ter olajšal vodstvom šolskih ekskurzij razlago različnih speleoloških pojavov v njej. Bohinčevo tezo o Županovi jami kot šolskem primeru podzemeljske jame je v svoji knjigi Dolenjski kraški svet potrdil tudi sodelavec Inštituta za raziskovanje krasa Kranjc (1990). Slednji je poudaril, da se zaradi vedno večjega števila turistov in krajšanja obiska v Postojnski jami in Škocjanskih jamah v Sloveniji kaže potreba po uveljavitvi prave šolske jame. Kot najprimernejšo za poučevanje krasa je navedel ravno Županovo jamo. O slednjem je zapisal sledeče: »Slovenija je klasična dežela krasa, po našem krasu je tak tip pokrajine dobil ime kras, pri nas imata krasoslovje in speleologija svoje korenine. Zato je prav, da tudi šola malo podrobneje obravnava kras in kraške pojave. In za predstavitev krasa je Taborska jama z okolico res primerna« (Kranjc, 1990, str. 79). V nadaljevanju je Kranjc (1990) svojo izbiro Županove jame kot primerne za izvedbo pouka v naravi podkrepil tudi tako, da je naštel številne prednosti te jame s pedagoškega vidika. Kot prvo je predstavil njeno dobro prometno dostopnost. Ob tem je zlasti poudaril bližino glavnega mesta Slovenije, Ljubljane. Kot ugodno za šolski obisk je predstavil tudi dejstvo, da je turističnega obiska v Županovi jami med tednom malo – tako bi se po njegovo učitelj v jami brez težav lahko ustavil na primernih lokacijah ter tam razložil snov učencem. Omenil je še, da bi bilo v Županovi jami možno izvesti skupinsko učno obliko, v okviru katere bi učenci samostojno opazovali in beležili ugotovitve. Kot primer dela v skupini, ki bi se ga lahko izvedlo, je navedel ugotavljanje temperaturnih razlik med površjem, Ledenico in drugimi deli jame. Nakazal je tudi na možnost vključevanja obiska Županove jame v naravoslovne dneve oziroma ekskurzije – zlasti v povezavi s širšo okolico. V navezavi na slednjo je omenil Radensko polje, kraške izvire, požiralnike, drobne korozijske oblike, kraški gozd in prst jerovico, ki se pojavlja v bližini jame. Poudaril je tudi potrebo po izdaji kraškega priročnika za učitelje z razloženimi primeri površinskih in podzemeljskih kraških oblik. Ob tem je za stavbo ob jami predlagal ureditev muzeja in sobe, ki bi jo za delo z učenci izkoriščali v slabem vremenu. Županovi jami in njenemu pedagoškemu potencialu sta se v članku Učilnica o podzemeljskih kraških procesih in pojavih v naravi posvetila tudi Ravbarjeva in Kranjc (2006). V njem sta predstavila koncept izvedbe učne ure v naravi na temo krasa na primeru Županove jame. V okviru članka je bil predstavljen tudi grafični vodnik po podzemeljskih kraških procesih in oblikah v Županovi jami. Že na začetku članka sta avtorja podkrepila svojo trditev, da gre pri Županovi jami za učilnico o podzemeljskih kraških procesih in oblikah v naravi. Tako sta napisala, da je Županova jama tipična kraška jama s šolskimi primeri različnih vrst podzemeljskih kraških procesov in oblik, ki jih v bližnji okolici dopolnjujejo tudi značilne površinske oblike. V nadaljevanju sta avtorja podala natančen opis Županove jame s poudarkom na izobraževanju, ob čemer sta poudarila, da je jama že sedaj pogosto cilj šolskih in strokovnih ekskurzij. Ob tem sta kot glavno ugotovitev navedla, da bi bila jama za predstavitev krasa v prihodnje lahko še pogosteje in načrtneje izkoriščena. V nadaljevanju sta se avtorja posvetila prednostim Županove jame na pedagoškem področju ter podala nekaj predlogov, kako bi lahko jamo v prihodnje v šolske namene še bolj intenzivno izkoriščali. Kot glavne prednosti Županove jame pri izvedbi učne ure v naravi sta Ravbarjeva in Kranjc (2006) navedla: lego jame v središču Slovenije, blizu prometnih poti; malo obiska v jami med tednom, zaradi česar je takrat možen poglobljen ogled; ugodne možnosti za izvedbo dela v skupinah (samostojno opazovanje, opravljanje meritev in beleženje svojih opažanj). Poleg tega sta avtorja podobno kot Bohinec ugotovila, da jama s svojo širšo okolico, kjer se nahajajo kraško polje, hum, vrtače, kraški izviri, ponori itd., omogoča izvedbo strokovne ekskurzije. Ravbarjeva in Kranjc (2006) sta podala tudi nekaj predlogov, s katerimi bi bila izvedba učne ure v naravi na primeru Županove jame še olajšana. Tako sta pozvala, naj se v prihodnosti v povezavi s pedagogi načrtno pripravi podroben vodnik po jami in njeni kraški okolici ter učne liste, ki bi se jih učencem oziroma dijakom razdelilo pred ogledom, nato pa bi jih morali na podlagi novo pridobljenih znanj rešiti. Prav tako sta podala mnenje, da bi v stavbi ob jami morali uredili muzej o krasu, v katerem bi obiskovalci v naravi pridobljeno znanje še poglobili. Dodala sta še, da bi lahko občasno v teh prostorih organizirali tudi kratka predavanja strokovnjakov s področja krasoslovja. Na koncu sta avtorja opozorila tudi na slabosti, ki bi jih povečan obisk lahko povzročil jamskemu okolju. Tako sta zaključila, da bi bilo potrebno vsako odločitev o posegih v jamo, ki bi imeli za posledico povečanje obiska, skrbno pretehtati. Ne glede na vse je potrebno poudariti, da do sedaj še praktično nobena od idej, ki sta jih podala avtorja in pred njima Bohinec, ni bila realizirana. Županova jama s svojo bližnjo okolico omogoča kot učilnica v naravi tudi izvedbo terenskega dela, ki predstavlja didaktično eno izmed najbolj zahtevnih in kompleksnih oblik ter metod geografskega pouka (Kranjc, 1990; Ravbar, Kranjc, 2006; Resnik Planinc, Nemec, 2010;  
Podobnik, 2014). Glavni namen terenskega dela je navajanje učencev in dijakov na samostojen način razmišljanja ter samostojno pridobivanje znanja in veščin. Terensko delo je ob tem ključnega pomena za odkrivanje in pojasnjevanje pojavov ter procesov tam, kjer so, in na takšen način, kakor v pokrajini delujejo. Zelo pomembno je tudi, da lahko učitelj s pomočjo terenskega dela učence oziroma dijake dodatno motivira za geografsko izobraževanje (Resnik Planinc, Nemec, 2010). Ravno v povezavi z vsem tem se območje Taborskega hrbta, kjer se pojavljajo številni šolski primeri podzemeljskih in površinskih kraških oblik, še dodatno izkaže kot ustrezna lokacija za poučevanje vsebin, povezanih s krasom (Ravbar, Kranjc, 2006). Slednje se pojavljajo v različnih učnih načrtih (Polšak in sod., 2008; Budnar in sod., 2011; Kolar, Krnel, Velkavrh, 2011; Kolnik in sod., 2011; Skvarč in sod., 2011). Z namenom, da bi našli kar največ operativnih učnih ciljev ter vsebin, ki se navezujejo na kras, smo v okviru izdelave magistrskega dela najprej pregledali učna načrta za geografijo v osnovni in srednji šoli. Pri tem smo ugotovili, da se vsebine, ki so povezane s krasom, pojavljajo v obeh. Ob tem smo prišli tudi do zaključka, da je v učnem načrtu za geografijo v gimnaziji zapisanih veliko več operativnih učnih ciljev, povezanih s krasom, kot v učnem načrtu za geografijo v osnovni šoli (Polšak in sod., 2008; Kolnik in sod., 2011). Geografija se v osnovnih šolah poučuje od 6. razreda naprej, Županovo jamo pa obiskujejo tudi učenci5 nižjih razredov (Kolnik in sod., 2011). Tako smo se odločili, da raziščemo, ali se učni cilji, povezani s krasom, pojavljajo tudi v učnih načrtih za nekatere druge osnovnošolske predmete, ki se poučujejo v nižjih razredih. Osredotočili smo se zlasti na učna načrta za predmeta spoznavanje okolja ter družba – prvi se poučuje v 1., 2. in 3. razredu osnovne šole, drugi pa v 4. in 5. razredu osnovne šole (Budnar in sod., 2011; Kolar, Krnel, Velkavrh, 2011). Ker se vsebine, povezane s krasom, pojavljajo tudi pri naravoslovju, smo pregledali tudi učni načrt tega predmeta, ki se poučuje v 6. in 7. razredu (Skvarč in sod., 2011). Ugotovili smo, da vsebine in operativne učne cilje v učnih načrtih, ki se navezujejo na kras, lahko razdelimo v tri skupine: tiste, ki se neposredno navezujejo na poučevanje krasa; tiste, ki se deloma navezujejo na poučevanje krasa; tiste, ki se posredno navezujejo na poučevanje krasa. Med učne cilje, ki se neposredno navezujejo na poučevanje krasa, smo uvrstili tiste učne cilje, iz katerih se da jasno razbrati, da se navezujejo samo na kras oziroma Dinarskokraške pokrajine Slovenije. Med učne cilje, ki se deloma navezujejo na poučevanje krasa, smo uvrstili tiste učne cilje, iz katerih je razvidno, da se ne navezujejo samo na kras oziroma Dinarskokraške pokrajine Slovenije, ampak tudi na druge tipe površja oziroma naravnogeografske enote Slovenije. K učnim ciljem, ki se posredno navezujejo na poučevanje krasa, pa smo uvrstili učne cilje, v katerih vsebine, povezane s krasom, niso neposredno omenjene, iz njih pa lahko kljub temu sklepamo, da bi jih lahko dosegli tudi s poučevanjem te tematike – bodisi v učilnici bodisi na terenu. Pedagoški poklic teži k temu, da so po koncu vsake učne ure v celoti doseženi vsi operativni učni cilji, ki si jih je učitelj zadal pred začetkom. Ravno zato je potrebno zapisati, da smo med pregledom učnih načrtov ugotovili, da vseh s poučevanjem krasa delno ali posredno povezanih operativnih učnih ciljev, ki smo jih odkrili, v okviru poučevanja krasa na primeru Županove jame ne bo možno v celoti doseči – bodisi zaradi časovnih omejitev bodisi zaradi težnje po tem, da se v okviru organiziranega Izraz učenec velja enakovredno za učenca in učenko. Enako izraz učitelj velja enakovredno za učitelja in učiteljico (Budnar in sod., 2011; Kolar, Krnel, Velkavrh, 2011; Kolnik in sod., 2011; Skvarč in sod., 2011 ) programa kar najnazorneje predela zlasti tisto učno snov, ki se kar najbolj nanaša na bližnjo kraško okolico jame, jamo samo, Dinarskokraške pokrajine Slovenije in kras nasploh. Tako smo po kritičnem pretresu vseh danih podatkov in natančnem pregledu terena prišli do zaključka, da v učni pripravi za poučevanje krasa na primeru Županove jame vključimo le tiste operativne učne cilje iz proučevanih učnih načrtov, ki jih bo možno v okviru načrtovanega programa v celoti doseči. Ti operativni učni cilji so v preglednicah 4–8, ki so prikazane v podpoglavjih 6.1. in 6.2., zapisani v odebeljenem tisku. Geografija se v osnovni šoli poučuje od 6. do 9. razreda. V 6. razredu ji pripada 35 ur, v 7. razredu 70 ur, v 8. razredu 52,5 ur in v 9. razredu 64 ur. Skupno torej učenci v okviru predmeta geografija v osnovni šoli značilnosti Zemljinega površja spoznajo v 221,5 urah (Kolnik in sod., 2011). Učni načrt za geografijo v osnovni šoli je sestavljen iz opredelitve predmeta, ki mu sledi poglavje o splošnih ciljih predmeta. V nadaljevanju so opisane še vsebine in operativni cilji, ki so nas pri raziskovanju tudi najbolj zanimali. V tem poglavju so v preglednici za vsak razred posebej zapisane glavne teme in operativni učni cilji, ki jih je pri posamezni vsebini potrebno doseči. Opisanemu poglavju sledijo še opisi standardov znanja in didaktična priporočila (Kolnik in sod., 2011). Vsebin, povezanih s krasom, je v učnem načrtu za geografijo v osnovni šoli presenetljivo malo. V 6., 7. in 8. razredu se namreč na kras ne navezuje praktično noben operativni učni cilj. Kljub temu je med vsebinami, glede na to, da Županova jama predstavlja pravo učilnico o podzemeljskih kraških procesih in oblikah v naravi, ki omogoča tudi terensko delo, potrebno izpostaviti zadnji, 7. vsebinski sklop v 6. razredu, ki se nanaša na uporabno znanje oziroma šolsko ekskurzijo (Ravbar, Kranjc, 2006; Kolnik in sod., 2011). V njegovem okviru so zapisani naslednji operativni učni cilji, ki se sicer ne nanašajo na kras, a vsaj nekatere izmed njih bi bilo v okviru poučevanja krasa na primeru Županove jame – če bi bil obisk jame le ena izmed postaj na šolski ekskurziji – tudi mogoče doseči: »Učenec: obišče vsaj eno naravnogeografsko enoto Slovenije (interdisciplinarna ekskurzija); spozna lepote in geografsko pestrost Slovenije v okviru ekskurzije in terenskega dela; pridobiva prostorske predstave o domačem kraju, pokrajini in državi; spoznava vrednote in enkratnost slovenske pokrajine, razvija ljubezen in spoštovanje do slovenske naravne in kulturne dediščine in pripadnost slovenski državi; razvija sposobnost uporabe preprostih metod geografskega raziskovanja, kot so: opazovanje, merjenje, preprosta analiza, intervju, kartiranje, uporaba statističnih in drugih virov ter literature na terenu« (Kolnik in sod., 2011, str. 10). V 9. razredu je operativnih učnih ciljev, ki se nanašajo na kras, več. Najdemo jih na primer že med cilji 2. vsebinskega sklopa, ki se imenuje Naravnogeografske enote Slovenije. Pri tem je potrebno poudariti, da se operativna učna cilja, ki smo jih med slednjimi določili kot povezana s krasom, na kraške vsebine nanašata le delno – zapisana sta namreč v sklopu skupnih ciljev, ki se nanašajo tudi na druge slovenske naravnogeografske enote in ne le na Dinarskokraške pokrajine, v okviru spoznavanja katerih se kraško površje v osnovni šoli podrobneje obravnava. Tako je tudi logično, da se v osnovnošolskem učnem načrtu za geografijo operativni učni cilji, ki se neposredno nanašajo na vsebine, povezane s krasom, najštevilčnejše pojavljajo med cilji iz podsklopa 2.4., v okviru katerega se učenci natančneje seznanijo z Dinarskokraškimi pokrajinami, Dinarskokraškimi planotami in hribovji ter Dinarskokraškimi podolji in ravniki (Kolnik in sod., 2011). Vsi operativni učni cilji, ki smo jih v učnem načrtu za geografijo v osnovni šoli zaznali kot povezane z vsebinami krasa, so zapisani v preglednici 4. Spoznavanje okolja se v osnovni šoli poučuje od 1. do 3. razreda. Tako v 1., kot tudi v 2. in 3. razredu mu pripada po 105 ur. Skupno je torej predmetu namenjenih 315 ur. V okviru spoznavanja okolja učenci spoznajo prepletenost in soodvisnost pojavov ter procesov v naravnem in družbenem okolju (Kolar, Krnel, Velkavrh, 2011). Učni načrt za spoznavanje okolja sestavljajo naslednja poglavja: Opredelitev predmeta, Splošni cilji, Operativni učni cilji in vsebine, Standardi znanja in Didaktična priporočila. Pri iskanju vsebin, povezanih s krasom, smo se najbolj osredotočili na poglavje, v katerem so predstavljeni vsebinski poudarki predmeta in operativni cilji. Pri tem je potrebno poudariti, da V odebeljenem tisku so zapisani tisti operativni učni cilji, ki jih je možno v celoti doseči v okviru poučevanja krasa na primeru Županove jame. Celotna vsebina predmeta se namreč deli na več tematskih sklopov (Čas, Prostor, Snovi, Sile in gibanje, Pojavi, Živa bitja, Človek, Jaz, Skupnosti, Odnosi, Promet, Okoljska vzgoja), ki se jih postopoma spoznava skozi vsa tri leta. Učna snov, ki jo morajo učitelji v posameznem razredu predelati v okviru določenega tematskega sklopa, je določena z operativnimi učnimi cilji, določenimi za taisti razred. Pri tem je potrebno poudariti, da so za dosego določenih ciljev, ki pa so redki, na voljo tudi 2 ali 3 šolska leta (Kolar, Krnel, Velkavrh, 2011). Pri proučevanju učnega načrta za spoznavanje okolja smo našli tri operativna učne cilje, ki bi jih posredno lahko povezali z vsebinami krasa (Kolar, Krnel, Velkavrh, 2011). Zaradi lažje preglednosti so zapisani v preglednici 5. Prvi izmed njih se nahaja pod tematskim sklopom Prostor v 2. razredu, ko učenci spoznajo osnovne geografske pojme, drugi pa pod tematskim sklopom Snovi, prav tako v 2. razredu, ko učenci med drugim spoznajo spreminjanje lastnosti snovi pri raztapljanju, na kar bi se na primeru poučevanja krasa zagotovo lahko navezali s predstavitvijo korozije (Ravbar, Kranjc, 2006; Kolar, Krnel, Velkavrh, 2011). Tretji operativni cilj, ki se posredno navezuje na vsebine, povezane s krasom, je zapisan v tematskem sklopu Okoljska vzgoja v 3. razredu, v katerem se učenci med drugim seznanijo z onesnaževalci vode. Na to bi se lahko v okviru poučevanja krasa navezali zlasti z razlago izjemne občutljivosti kraških voda na onesnaženje (Ravbar, 2006; Kolar, Krnel, Velkavrh, 2011). Družba se v osnovni šoli poučuje v 4. in 5. razredu. V 4. razredu ji pripada 70 ur, v 5. razredu pa 105 ur. Skupno je torej predmetu namenjenih 175 ur. V okviru družbe učenci spoznavajo razmerja med posameznikom, družbo in naravnim okoljem (Budnar in sod., 2011). Učni načrt za družbo sestavljajo naslednja poglavja: Opredelitev predmeta, Splošni cilji, Operativni učni cilji in vsebine, Standardi znanja ter Didaktična priporočila. Pri iskanju vsebin, povezanih s krasom, smo se najbolj osredotočili na poglavje, v katerem so zapisani operativni cilji predmeta in njegove vsebine. To poglavje je v tem primeru podobno zastavljeno kot pri osnovnošolskem učnem načrtu za spoznavanje okolja. Celotna vsebina predmeta se deli na 2 širša tematska sklopa: Ljudje v družbi ter Ljudje v prostoru in ljudje v V odebeljenem tisku so zapisani tisti operativni učni cilji, ki jih je možno v celoti doseči v okviru poučevanja krasa na primeru Županove jame. Že iz imena drugega sklopa se da razbrati, da je zanj značilna velika dvojnost, saj ga v bistvu sestavljata dva različna vsebinska sklopa – Ljudje v prostoru in Ljudje v času. Učna snov, ki jo morajo učitelji v okviru določenega tematskega sklopa predelati v posameznem razredu, je določena z operativnimi učnimi cilji, zapisanimi za taisti razred (Budnar in sod., 2011). Oba operativna učna cilja v učnem načrtu za družbo, za katera lahko trdimo, da se delno navezujeta na vsebine, povezane s krasom, sta zapisana v okviru tematskega sklopa Ljudje v prostoru in ljudje v času. Natančneje se nahajata med tistimi cilji, ki jih je potrebno doseči v 5. razredu v okviru učnih vsebin, povezanih z lego in značilnostmi Slovenije. V povezavi s tem se namreč učenci seznanijo z naravnimi enotami Slovenije (Budnar in sod., 2011). Med drugim se torej izbrana učna cilja nanašata tudi na Dinarskokraške pokrajine Slovenije, za katere je kraško površje najbolj značilno (Budnar in sod., 2011; Senegačnik, 2012). Oba že omenjena operativna učna cilja, ki smo ju v učnem načrtu za družbo zaznali kot povezana z vsebinami krasa, sta zapisana v preglednici 6. Naravoslovje se v osnovni šoli poučuje v 6. in 7. razredu. V 6. razredu mu pripada 70 ur, v 7. razredu pa 105 ur. Skupno je torej predmetu namenjenih 175 ur. V okviru naravoslovja učenci razvijajo in spoznavajo razumevanje naravoslovnih pojmov ter zakonitosti (Skvarč in sod., 2011). Učni načrt za naravoslovje sestavljajo naslednja poglavja: Opredelitev predmeta, Splošni cilji, Operativni cilji in vsebine, Standardi znanja ter Didaktična priporočila. Pri iskanju vsebin, povezanih s krasom, smo se v največji meri osredotočili na poglavje, v katerem so zapisani operativni cilji predmeta in njegove vsebine. To poglavje je tudi v tem primeru podobno zastavljeno kot pri učnih načrtih za spoznavanje okolja in družbe. Cilji in vsebine so opredeljeni v naslednjih tematskih sklopih: Snovi, Energija, Živa narava in Vplivi človeka na okolje. Vse sklope se obravnava tako v 6. kot tudi v 7. razredu. Učna snov, ki jo morajo učitelji v okviru določenega tematskega sklopa predelati v posameznem razredu, je določena z operativnimi učnimi cilji, zapisanimi za taisti razred (Skvarč in sod., 2011). Štirje operativni učni cilji, ki se v učnem načrtu za naravoslovje posredno navezujejo na kras, so zapisani pod tematskim sklopom Snovi. Prva dva sta zapisana med operativnimi učnimi cilji za 6. razred v okviru ožje vsebine Kamnine in prst. Na to ožjo tematiko bi se lahko pri poučevanju krasa v Županovi jami navezali zlasti z razlago nastanka, sestave in drugih značilnosti apnenca. Druga dva operativna cilja, ki se posredno nanašata na kras, se nahajata med operativnimi učnimi cilji za 7. razred v okviru ožje vsebine Raztopine (Skvarč in sod., 2011). Pri poučevanju krasa na primeru Županove jame bi se lahko na to ožjo tematiko navezali zlasti z razlago kemičnega raztapljanja apnenca in temu obratnega procesa v jamah – odlaganja sige oziroma nastanka kapnikov zaradi prenasičenosti raztopine (Ravbar, Kranjc, 2006; Skvarč in sod., 2011; Stepišnik, 2011). Poleg že naštetih smo v učnem načrtu za naravoslovje našli še en s krasom posredno povezan operativni učni cilj – zapisan je pod tematskim sklopom Vplivi človeka na okolje. Natančneje se nahaja v okviru ožje vsebine Pomen učinkovitega izkoriščanja naravnih virov surovin in energije med operativnimi cilji za 6. razred (Skvarč in sod., 2011). Na okoljsko problematiko bi se pri poučevanju krasa na primeru Županove jame lahko naslonili zlasti pri opisu ekološke ranljivosti voda na krasu (Ravbar, 2006; Skvarč in sod., 2011). Vsi operativni učni cilji, ki smo jih v učnem načrtu za naravoslovje zaznali kot povezane z vsebinami krasa, so zaradi lažje preglednosti zapisani v preglednici 7. Pouku geografije je v programih splošne, klasične in ekonomske gimnazije v okviru obveznega predmeta namenjenih 210 ur, v okviru priprav na maturo pa še dodatnih 105 ur (Polšak in sod., 2008). V odebeljenem tisku so zapisani tisti operativni učni cilji, ki jih je možno v celoti doseči v okviru poučevanja krasa na primeru Županove jame. Učni načrt za geografijo na gimnaziji sestavljajo naslednja poglavja: Opredelitev predmeta, Splošni cilji/kompetence, Cilji in vsebine, Pričakovani dosežki/rezultati, Medpredmetne povezave, Didaktična priporočila ter Vrednotenje dosežkov. Pri iskanju vsebin in učnih ciljev, povezanih s krasom, smo se najbolj osredotočili na poglavje Cilji in vsebine, v katerem so natančno zapisane vsebine ter operativni cilji predmeta. To poglavje je zastavljeno tako, da se deli na glavne vsebinske sklope, ki so: Obča geografija, Geografija sveta, Evropa, Slovenija, Geografske značilnosti slovenskih pokrajin – regij, Terensko delo ter Predlagane dodatne izbirne vsebine. Prve štiri od naštetih vsebin se obravnavajo v okviru geografije kot obveznega predmeta, zadnje tri pa pridejo v poštev pri programih, ki izvajajo maturo iz geografije. Večina glavnih vsebinskih sklopov se deli na podsklope, le pri poglavju Terensko delo podpoglavij ni. Tako so pri njem operativni učni cilji napisani na nivoju vsebinskega sklopa, pri vseh ostalih poglavjih pa na nivoju podpoglavij (Polšak in sod., 2008). Gimnazijski učni načrt za geografijo vključuje veliko operativnih učnih ciljev, povezanih s krasom. Za razliko od večine operativnih ciljev, ki smo jih kot povezane s krasom zaznali v osnovnošolskih učnih načrtih, se v tem primeru kar nekaj ciljev nanaša tudi neposredno na poučevanje krasa. Zaradi velike številčnosti najdenih operativnih učnih ciljev, ki bi se v učnem načrtu za gimnazijo lahko posredno navezovali na kras, smo med izbrane cilje v tem primeru dodali le tiste, za katere se je tudi po pregledu različnih učbenikov izkazalo, da so kredibilni pri poučevanju krasa. Tako je na primer iz izbora izpadel učni cilj iz vsebinskega sklopa Geografija sveta in podsklopa Azija, ki se glasi: dijaki določijo poglavitne naravnogeografske značilnosti Azije (Polšak in sod., 2008). Po premisleku se sicer je izkazalo, da bi tudi ta cilj lahko bil posredno povezan s poučevanjem krasa – zlasti v povezavi z opisom stožčastega krasa, ne glede na vse pa smo po pregledu gimnazijskih učbenikov ugotovili, da ta izraz v učbeniku za 2. letnik, ko se Azija obravnava, ni prisoten, saj se obrazloži že v občegeografskem učbeniku za prvi letnik (Senegačnik, Drobnjak, 2006; Polšak in sod., 2008; Senegačnik, 2009). Operativni učni cilji, povezani s krasom, se v gimnazijskem učnem načrtu za geografijo pojavljajo zlasti v okviru naslednjih vsebinskih sklopov: Obča geografija (vsebinska podsklopa Nastanek in zgradba Zemlje ter Površje Zemlje), Slovenija (vsebinska podsklopa Površje in kamninska zgradba ter Podnebje, prsti, rastlinstvo, živalstvo in vode v Sloveniji kot dejavniki za življenje), Geografske značilnosti slovenskih pokrajin – regij (vsebinska podsklopa Obsredozemske pokrajine in Jadransko morje ter Dinarskokraške pokrajine) in Terensko delo. Poleg tega se na vsebine, povezane s krasom, nanaša še cilj, zapisan pod vsebinskim podsklopom Srednja Evropa (vsebinski sklop Evropa), ki se dotika kamninske zgradbe Alp in bi ga lahko v celoti dosegli v okviru razlage odlaganja apnenca v oceanu Tetida in kasnejše alpidske orogeneze (Polšak in sod., 2008; Evolucija Zemlje …, 2009; Ogrin, 2014a). Izraz dijak velja enakovredno za dijaka in dijakinjo. Enako izraz profesor velja enakovredno za profesorja in profesorico. Splošni cilji v učnem načrtu za geografijo na gimnaziji se delijo na cilje na spoznavnem področju, cilje, povezane z razumevanjem prostora, cilje, povezane z znanjem in razumevanjem geografskih struktur, procesov in odnosov, cilje, povezane z uporabo znanja in veščin, ter vzgojne cilje (Polšak in sod., 2008). Splošni cilji, ki smo jih v gimnazijskem učnem načrtu za geografijo zaznali kot takšne, ki bi jih bilo v okviru poučevanja krasa na primeru Županove jame možno doseči, so zapisani v preglednici 10. Preglednica 10: Splošni učni cilji v učnem načrtu za predmet geografija na gimnaziji, ki bi jih bilo možno doseči pri poučevanju krasa v Županovi jami. Glede na to, da Županovo jamo obiskujejo tako osnovne kot tudi srednje šole, pri čemer gre za šolske skupine različnih stopenj, tako po predznanju kot tudi po interesih, smo se odločili, da v okviru načrtovanja programa za poučevanje krasa na primeru Županove jame izdelamo dve različni učni pripravi – eno za osnovno in eno za srednjo šolo. K temu nas je še dodatno spodbudilo terensko proučevanje jame in njene bližnje okolice ter pregled učnih načrtov za osnovne in srednje šole, pri katerem smo prišli do spoznanja, da se s krasom povezani operativni učni cilji na osnovnošolskem in srednješolskem nivoju precej razlikujejo, tako po vsebini kot tudi po svoji zahtevnosti. Dve različni učni pripravi sta torej potrebni, saj bosta omogočili kar najbolj strukturirano in starostni skupini prilagojeno poučevanje krasa v naravi. Podrobnima učnima pripravama sta dodana tudi učna lista, razdeljena na vsebinske sklope učne ure v naravi, v okviru katerih so zapisane naloge, ki jih morajo učenci oziroma dijaki izpolniti. Zaradi mnenja, da bo to omogočilo bolj strukturirano učno uro v naravi, je v obeh učnih pripravah predstavljen koncept vodenja, pri katerem imajo po posameznem predelanem vsebinskem sklopu učenci oziroma dijaki na voljo nekaj minut, da dokončajo vse naloge, zapisane pod taistim vsebinskim sklopom, ki se jih v nadaljevanju takoj tudi pregleda. Možno bi bilo tudi, da bi vse naloge pregledali na koncu samega programa, a najverjetneje bi bil zaradi tega zaključek obiska jame preveč suhoparen in enoličen. Tako smo se raje odločili za prvo navedeno rešitev. Celoten program poučevanja krasa na primeru Županove jame za osnovne šole skupno traja 150 minut. Razdeljen je na 6 glavnih vsebinskih sklopov: 1. Poskus s klorovodikovo kislino, 2. Orientacija, 3. Dinarskokraške pokrajine, 4. Kras, 5. Županova jama – kraška jama in 6. Zaključno ponavljanje. Za uvodno motivacijo se opravi poskus s klorovodikovo kislino, in sicer z namenom, da bi učence z izvedbo poskusa kar najbolj spodbudili za sodelovanje ter v njih vzbudili zanimanje za tematiko pedagoškega programa. Z izjemo petega vsebinskega sklopa se vsi ostali sklopi izvedejo izven jame na naslednjih lokacijah: ploščadi pred prodajalno vstopnic, odru pred parkiriščem in ploščadi pred vhodom v jamo. Četrti vsebinski sklop se večinoma izvede med ogledom notranjosti jame. Postanki so ob spustu v jamo načrtovani v naslednjih dvoranah: Ledenici, Permetovi dvorani, Veliki dvorani, Blatni dvorani, Matjaževi dvorani in Zadnji dvorani. Tudi ob povratku iz Zadnje dvorane proti površju je v Županovi jami – zlasti ker je turistična pot po jami delno krožna – vidnih kar nekaj podzemeljskih oblik in značilnosti, za katere je priporočljiva podrobnejša pedagoška razlaga. Postanki so tako v Blatni, Veliki in Permetovi dvorani načrtovani tudi ob povratku. V njihovem okviru je predvidena tudi ponovitev nekaterih informacij, ki se jih sicer v teh dvoranah predela že ob samem spustu v jamo. Program poučevanja krasa na primeru Županove jame za srednje šole smo na terenu izvedli 29. maja 2017 z dijaki Gimnazije Želimlje. Med izvedbo učne ure v naravi je bila prisotna tudi tamkajšnja profesorica geografije Tina Šlajpah. Poskusna skupina je štela 13 dijakov 1. letnika. Refleksijo z dijaki smo opravili na podoben način kot pri osnovnošolcih. Da bi dobili kar najbolj natančne povratne informacije o učni uri v naravi, smo jim pred in po izvedbi razdelili liste z vprašanji, ki so jih morali izpolniti, nato pa oddati. Vprašanje na listih, ki smo jih razdelili pred izvedbo, se je glasilo: »Kaj pričakuješ od današnje učne ure v naravi, v kateri se bomo na primeru Županove jame seznanili s krasom?« Vprašanje na listih, ki smo jih razdelili po izvedbi, pa se je glasilo: »So se tvoja pričakovanja izpred učne ure v naravi, v kateri smo se na primeru Županove jame seznanili s krasom, uresničila? Kaj ti je bilo všeč? Kaj ti ni bilo všeč?« Na vprašalnike so se morali vsi tudi podpisati. Tako smo lahko po izvedbi primerjali pričakovanja posameznih dijakov pred učno uro v naravi in njihove vtise po njej. Izvedba programa poučevanja krasa na primeru Županove jame za srednje šole je bila uspešna, saj smo z njo dosegli vse učne cilje, zapisane v učni pripravi Kras na primeru Županove jame za srednje šole. Ob tem je učna ura v naravi v veliki meri potekala po načrtu. Od učnih oblik so bile med izvedbo uporabljene frontalna, individualna in skupinska, od učnih metod pa metoda razlaganja, metoda razgovora, metoda pisnih in drugih grafičnih del, metoda uporabe pisnih virov, metoda praktičnih aktivnosti, metoda uporabe pisnih virov, avdio-vizualnih in informacijskih gradiv, eksperiment ter metoda demonstriranja. Trudili smo se, da je bila pri razlagi uporabljena ustrezna socialna zvrst jezika ter da je bil program kar najbolj dinamičen. K slednjemu so še posebej pripomogli poskus s klorovodikovo kislino, terensko delo iz orientacije ter ogled jame. Podajanje snovi je bilo vzročno-posledično, tempo dela primeren, jakost glasnosti govorjenja pa nekoliko višja, saj je šlo za pedagoški proces na prostem. Ob tem smo veliko uporabljali govorico telesa ter se trudili, da je komunikacija potekala z vsemi prisotnimi dijaki, ki smo jih poskušali kar najbolj vključiti v razgovor. Med izvedbo smo prišli do spoznanja, da je bila vključitev uporabe informacijsko-komunikacijske tehnologije v program zelo koristna. Učna ura v naravi je bila namreč z njeno pomočjo zanimivejša ter učinkovitejša, poleg tega pa tudi skladnejša s sodobnimi principi intenzivnejšega vključevanja tovrstne tehnologije v pedagoški proces. V povezavi s tem velja omeniti še, da vsi dijaki niso imeli pametnih telefonov, zaradi česar jim je bilo razbiranje QR kod z njihovo pomočjo onemogočeno. To smo že pred začetkom izvedbe predvideli. Tako smo imeli pripravljene liste z vsebinami vseh QR kod po posameznih poglavjih, ki smo jim jih razdelili. Z njihovo pomočjo so lahko tudi ti dijaki neovirano sledili dogajanju ter reševali učne liste. Ob tem velja dodati ugotovitev, da se je pri izvedbi z gimnazijo podobno kot pri tisti z osnovno šolo izkazalo, da sta razlaga in razgovor na temo krasa ob sočasni demonstraciji obravnavanih kraških oblik na terenu mnogo lažje izvedljiva kot v učilnici. Na nekaj problemov smo pri izvedbi vendarle naleteli. Pri poskusu s klorovodikovo kislino smo tako na primer imeli nekaj disciplinskih težav. Nekateri dijaki namreč niso upoštevali navodil in so kamnini pokapali z večjo količino klorovodikove kisline, kot jim je bilo naročeno. Težavo smo uspešno rešili tako, da smo se približali težavnim dijakom ter jih opozorili, da je potrebno navodila upoštevati. Poleg tega se je izkazalo še, da je program trajal nekoliko dlje, kot je bilo načrtovano v učni pripravi. Na to je vplivalo zlasti to, da je uvodna motivacija, v okviru katere je bilo opravljeno terensko delo na temo orientacije, namesto načrtovanih 13 minut trajala približno 25 minut. Izkazalo se je namreč, da so imeli dijaki iz orientacije veliko manj predznanja, kot smo pričakovali. Tako smo jim morali v razgovoru o njej podajati veliko podvprašanj ter jim pomagati pri izvedbi terenskega dela, za katerega je bilo sprva načrtovano, da ga bodo po skupinah opravili povsem samostojno. Glede na to, da je šlo pri poskusni skupini za same dijake 1. letnikov, lahko sklepamo, da bi program z dijaki višjih letnikov, ki imajo več geografskega znanja, potekal vsaj hitreje, če že ne povsem v časovnih okvirih, zabeleženih v učni pripravi. Pedagoško primernost obravnavane učne ure v naravi potrjuje tudi strokovno mnenje prisotne profesorice geografije. Slednja je izvedbo po zaključku pohvalila kot skrbno pripravljeno ter natančno dodelano. Ob tem je dodala, da se ji zdi tematika morda nekoliko preobsežna za obravnavo v tako kratkem času. Zlasti je pri tem poudarila obsežnost poglavja o Dinarskokraških pokrajinah. V povezavi s tem velja omeniti, da se bo program poučevanja krasa na primeru Županove jame v prihodnje lahko prilagajal željam šol, ki bodo jamo obiskale, zaradi česar se bodo lahko določeni vsebinski poudarki pri izvedbi tudi izpustili. Pri poskusni skupini pa so bile, da bi prišli do kar najbolj popolnih zaključkov o ustreznosti celotnega programa, v celoti izvedene vse načrtovane didaktične komponente. Dijaki so bili nad programom navdušeni. Pri pregledu odgovorov z vprašalnikov, ki smo jim jih razdelili pred izvedbo pedagoškega procesa, smo ugotovili, da so pred učno uro v naravi pričakovali predvsem to, da se bodo podrobneje seznanili z značilnostmi Županove jame ter kraških jam in krasa nasploh. Pri pregledu odgovorov z vprašalnikov, ki smo jih razdelili po izvedbi učne ure v naravi, pa smo ugotovili, da je ta pri vseh prisotnih dijakih upravičila njihova pričakovanja. Ob tem so nekateri celo zapisali, da so bila njihova pričakovanja presežena. Zlasti so dijaki pohvalili strokovnost vodnika, izvedbo terenskega dela na temo orientacije ter poskus s klorovodikovo kislino, poučnost in zanimivost programa, natančno predstavitev krasa, ustrezno hitrost razlage, lepoto jame ter vključenost opazovanja v program. Županova jama leži na območju Taborskega hrbta, za katerega je značilen kras. Na njegovem območju najdemo različne površinske in podzemeljske kraške oblike: vrtače, škraplje, žlebiče, brezna in kraške jame. Od slednjih je na območju Taborskega hrbta največja ravno Županova jama, ki je bila odkrita leta 1926, leto kasneje pa odprta za turistični obisk. Do danes odkriti jamski sistem Županove jame sestavlja 8 dvoran. Te so: Ledenica, Srebrna dvorana, Permetova dvorana, Velika dvorana, Blatna dvorana, Matjaževa dvorana, Zadnja dvorana in Igorjeva dvorana. Vse, z izjemo zadnje, so odprte za turistični obisk. Piezometrični nivo se je na območju Taborskega hrbta v preteklosti spreminjal. Proces nastanka Županove jame je bil v začetni fazi vezan na korozijsko širjenje razpok, lezik in prelomov v freatični coni. Kasneje je jamo preoblikoval alogeni vodni tok. Ta je s seboj nosil mehanske sedimente, ki jih je v podzemlju akumuliral. Ponikalnica na območju Županove jame se je sčasoma prestavljala vedno globlje v podzemlje. Županova jama je tako postala suha jama. Zatem se je z njenih stropov in sten krušilo gradivo ter se kopičilo na dnu rovov, iz padavinske vode, ki je pronicala skozi strop, pa se je začela odlagati siga, kar se dogaja še danes. V Županovi jami naletimo tako na mehanske, kot tudi na kemogene sedimente. Od mehanskih najdemo v jami predvsem podorne bloke, ilovico ter pesek, od kemogenih pa sigo. Najznačilnejše sigove tvorbe, ki se v jami pojavljajo, so: stalaktiti, stalagmiti, kapniški stebri, zavese, palete, sigovi slapovi ter ponvice. Županova jama z okolico predstavlja zaradi šolskih primerov površinskih in podzemeljskih kraških oblik učilnico v naravi s poudarkom na tematiki krasa. Doslej za potrebe izobraževanja o krasu še ni bil izdelan načrt vodenja v jami. Zato smo za glavni namen magistrskega dela določili, da bi v skladu z vsebinami in operativnimi učnimi cilji, ki se v učnih načrtih navezujejo na kras, izdelali podrobni učni pripravi za osnovnošolski in srednješolski nivo ter ju na terenu z učenci in dijaki tudi izvedli in evalvirali. Z namenom, da bi našli kar največ operativnih učnih ciljev ter vsebin, ki se navezujejo na kras, smo med izdelavo magistrskega dela najprej pregledali učna načrta za geografijo v osnovni šoli in gimnaziji. Pri tem smo ugotovili, da je v učnem načrtu za geografijo v gimnaziji zapisanih več operativnih učnih ciljev, povezanih s krasom, kot v učnem načrtu za geografijo v osnovni šoli. Na osnovnošolski ravni smo podrobno pregledali tudi učne načrte za spoznavanje okolja, družbo in naravoslovje, kjer smo prav tako naleteli na operativne učne cilje, povezane s krasom. Med pregledom učnih načrtov smo ugotovili, da lahko vsebine in operativne učne cilje v njih, ki se navezujejo na kras, razdelimo v tri skupine: tiste, ki se neposredno navezujejo na poučevanje krasa, tiste, ki se deloma navezujejo na poučevanje krasa, ter tiste, ki se posredno navezujejo na poučevanje krasa. Ob tem smo prišli do ugotovitve, da vseh s poučevanjem krasa delno ali posredno povezanih operativnih učnih ciljev, ki smo jih našli, v okviru poučevanja krasa na primeru Županove jame ne bo možno v celoti doseči. Pedagoški poklic teži k temu, da so po koncu vsake učne ure v celoti doseženi vsi operativni učni cilji, ki si jih je učitelj zadal pred začetkom. Zato smo v učno pripravo vključili le tiste operativne učne cilje iz proučevanih učnih načrtov, ki jih je možno v okviru načrtovanega programa v celoti doseči. V navezavi na to lahko le delno potrdimo na začetku postavljeno hipotezo, ki se glasi: »Učne cilje, ki so zapisani v učnih načrtih za osnovne in srednje šole pri predmetu geografija in se nanašajo na kras, je mogoče doseči na podlagi vodenja po Županovi jami in njeni bližnji okolici.« Poleg operativnih učnih ciljev smo v proučevanih učnih načrtih naleteli tudi na nekatere splošne učne cilje, ki smo jih prav tako vključili v učni pripravi, saj smo ocenili, da so v okviru načrtovanega programa dosegljivi. Na podlagi izbranih operativnih in splošnih učnih ciljev iz proučevanih osnovnošolskih učnih načrtov smo izdelali podrobno učno pripravo Kras na primeru Županove jame za osnovne šole, na podlagi izbranih operativnih in splošnih učnih ciljev iz proučevanega gimnazijskega učnega načrta pa podrobno učno pripravo Kras na primeru Županove jame za srednje šole. Glavni vsebinski poudarki obeh izdelanih učnih priprav za poučevanje krasa na primeru Županove jame so naslednji: poskus s klorovodikovo kislino, orientacija, dinarskokraške pokrajine, kras, Županova jama – kraška jama in zaključno ponavljanje. Od učnih oblik so v učni pripravi vključene frontalna, individualna in skupinska, od učnih metod pa metode razlaganja, razgovora, pisnih in drugih grafičnih del, metoda uporabe pisnih virov, metoda praktičnih aktivnosti, eksperiment, metoda demonstriranja, v učno pripravo za srednje šole pa še metoda uporabe pisnih virov, avdio-vizualnih in informacijskih gradiv. Obe izdelani učni pripravi za poučevanje krasa na primeru Županove jame smo tudi izvedli na terenu – pripravo za osnovnošolski nivo s skupino učencev Osnovne šole Louisa Adamiča Grosuplje, pripravo za srednješolski nivo pa s skupino dijakov Gimnazije Želimlje. Obe izvedbi sta bili uspešni, saj smo v njunem okviru dosegli vse učne cilje, ki smo si jih zadali v učnih pripravah. Pedagoško primernost obeh obravnavanih učnih ur v naravi na temo krasa potrjujejo tudi pozitivne povratne informacije, ki smo jih s pomočjo vprašalnika pridobili od učencev in dijakov, ki so bili pri izvedbah prisotni. Na podlagi ugotovitev, do katerih smo med izdelavo magistrskega dela prišli s kabinetnim in terenskim delom, torej ocenjujemo, da je Županova jama z okolico primerna za poučevanje krasa. S tem potrjujemo na začetku postavljeno hipotezo, ki se glasi: »Županova jama s svojo bližnjo okolico je primerna za poučevanje krasa.« 
