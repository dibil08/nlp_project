V diplomskem delu je predstavljeno širše območje Vremščice v jugozahodni Sloveniji in Senožeško podolje, severovzhodni del Divaškega krasa ter Košanska dolina. Prikazane so fizičnogeografske značilnosti tega območja, ki leži na stiku submediteranskega in celinskega sveta. Divaški in raški prelom imata pomemben vpliv na geološko sestavo in reliefno podobo območja. Na proučevanem območju prevladuje kraški relief, rečno-denudacijski relief pa se pojavlja na flišnih tleh. Na stiku obeh tipov reliefa se je v Senožeškem podolju razvil kontaktni kras brez slepih dolin, ki je obrazložen s pomočjo hidrogeoloških značilnosti Senožeškega podolja. Predstavljene so kraške značilnosti proučevanega območja. Večje površinske in podzemne kraške oblike so prikazane na geomorfološki karti osrednjega in zahodnega dela proučevanega območja. Beseda »kras« izhaja iz besede »karra«, kar pomeni »skala, kamen«. Izraz ima v slovenskem jeziku tri pomene. Kras z malo začetnico prvotno pomeni golo, kamnito pokrajino. Kras z veliko začetnico predstavlja sklenjeno območje med Tržaškim zalivom, Vipavsko dolino in gornjo Pivko. Tretji pomen besede »kras« se nanaša na naselbinska in ledinska imena, ki so najpogostejša na obrobju Dinarskega krasa in osamelem krasu. V geomorfologiji je definicija krasa določena kot lastnost ozemlja, kjer zaradi procesa korozije nastaja posebno vodno pretakanje, ki ustvarja tipične površinske in podzemeljske kraške pojave, kot so vrtače in jame (Gams, 2003; Zupan Hajna in Otoničar, 2008). Slovenska kraška terminologija (1973) podrobneje definira kras kot ozemlje, kjer zaradi poklinske prepustnosti kamnine prevladuje podzemno (kraško) pretakanje vode, učinkovito kemično raztapljanje kamnin in kjer so lahko razvite tudi značilne površinske in podzemne kraške oblike. Kraško območje z vsemi naštetimi lastnostmi najdemo tudi na širšem območju Vremščice (1027 m). Vremščica je najvišji vrh na območju med Nanosom (1262 m) in Slavnikom (1028 m). Omemba teh dveh vrhov ne pove le dejstva, da se Vremščica nahaja v jugozahodnem delu Slovenije, ampak tudi to, da območje Vremščice in okoliških reliefnih enot (kot nosi naslov diplomsko delo) leži na prehodu iz submediteranskega v dinarski svet. Proučevanje kontaktnega krasa je zanimivo z vidika odpiranja novih spoznanj proučevanja kraške morfogeneze nasploh. V diplomskem delu se bom osredotočil na območje kontaktnega krasa ob stiku flišnih Brd pri Senožečah z apnenčastim Senožeškim podoljem. Poleg Vremščice bodo predmet proučevanja tri nekoliko večje reliefne enote: Senožeško podolje, Divaški kras in Košanska dolina. Namen diplomskega dela je predstaviti nekatere fizičnogeografske in kraške značilnosti Vremščice in nekaterih njenih sosednjih reliefnih enot, kot so Senožeško podolje, Divaški ter Košanski kras. Večji poudarek je namenjen posebni obliki kontaktnega krasa na stiku Senožeških brd in Senožeškega podolja. Poleg tega so v diplomskem delu opisani pomembnejši kraški pojavi in oblike, ki jih zasledimo na tem območju. Izognil sem se svetovnemu kraškemu fenomenu Škocjanskih jam, ki so v strokovni geografski literaturi bolj podrobno opisane, in se osredotočil na njihovo vplivno območje, ki je manj raziskano. Glavni cilji diplomskega dela so tako povezani s pregledom dosedanjega raziskovanja Vremščice in že omenjenih sosednjih reliefnih enot, z opisom nekaterih geografskih značilnosti tega območja in izdelavo geomorfološke karte s poudarkom na kraških oblikah. Pred začetkom izdelave diplomskega dela sem si zastavil dve delovni hipotezi, ki ju bom skušal potrditi: Vremščica je od nekdaj predstavljala mejo ali oviro tako z družbenogeografskega kot tudi s fizičnogeografskega vidika; Divaški in Raški prelom sta pomembna dejavnika, ki vplivata na kraškost reliefa ter geomorfološko podobo Vremščice in njene okolice. Pri izdelavi diplomskega dela sem uporabil induktivni pristop, ki je v geografiji zelo pogost. Območje proučevanja je bilo izbrano na podlagi vedenja o tem prostoru. V fazi raziskovanja sem preučil literaturo in vire ter na terenu popisal kraške oblike (analiza). Rezultat terenskega dela in kabinetnega raziskovanja je geomorfološka karta (sinteza). Kabinetno raziskovanje je zavzemalo proučevanje obstoječe strokovne literature, ki se posredno ali neposredno nanaša na obravnavano območje. Literature, ki bi se nanašala le na območje Vremščice in njenega bližnjega dela (Jelenje), je zelo malo ali je sploh ni. Preučil sem literaturo s teoretskimi osnovami, ki se nanašajo na kras, kontaktni kras in kraške pojave, ki sem jih identificiral na terenu (kraški ravnik, kraška jama, ponikalnica, estavela, brezstrope jame). Preučil sem kartografsko gradivo, geološko karto lista Trst in njenega tolmača. Na Vremščici ni meteorološke postaje, zato sem si pomagal tako, da sem preučil meteorološke podatke za bližnjo postajo Nanos – Ravnik. S pomočjo terenskega dela sem identificiral in na karti natančno določil lego posameznih kontaktnih kraških območij. Računalniško sem izdelal geomorfološko karto in na njej označil kraške pojave. Pri geomorfološkem delu, kjer je večji poudarek na terenskem delu, sem uporabil digitalne modele reliefa, narejene na osnovi lidarskih posnetkov z gostoto mreže točk 1 m. Takšna gostota točk omogoča zelo dobro natančnost pri določanju lege kraških kotanj in tudi v reliefu slabše izraženih oblik, kot so brezstrope jame. Uporaba lidarskih posnetkov za prikazovanje reliefa tako precej olajša terensko delo tudi na težje dostopnem območju in omogoči boljšo analizo ter njihov prostorski prikaz (Mihevc, 2016). Osrednji del proučevanega območja je Vremščica, ki z nadmorsko višino 1027 m hkrati predstavlja tudi najvišjo točko tega področja. Poleg Vremščice je predmet proučevanja večji del treh enot, ki jo obdajajo: Senožeško podolje, ki leži severozahodno od Vremščice, Divaški Kras na zahodni in južni strani ter Košanska dolina na vzhodni strani Vremščice. Poleg omenjenih enot je v proučevanem območju še nekaj mikroreliefnih enot, o katerih je razmeroma malo napisanega, kaj šele proučevanega. Enote se v marsičem razlikujejo, pa vendar imajo nekaj skupnega, saj jih v stičišču združuje Vremščica. Zaradi lažje preglednosti sem proučevano območje na zahodu omejil s 14. poldnevnikom. Na jugu proučevano območje omejujeta Divaški prelom in Reka, na vzhodu Narinska brda in Šilentabor (751 m), nato pa se meja proučevanega območja v dinarski smeri nadaljuje proti severozahodu, torej po vrhovih, ki ločijo Košansko dolino od Slavenskega ravnika (Osojnica, Boršt, Mlečnik, Maslovec, Žužkovka, Vršiči, Lahovec, Kožljek) do naselja Laže in asfaltne baze. V skrajnem severozahodnem delu proučevanega območja sem zajel še že omenjeno kontaktno kraško površje Senožeških Brd in Senožeškega podolja. Slovenija je po svoji pokrajinski podobi zelo raznolika, zato jo označujemo za »deželo stikov« (Melik, 1935). Na izbranem območju se stikajo in prepletajo različni reliefni tipi ter podnebni vplivi. Zaradi prepletanja različnih dejavnikov se je v razvoju slovenske geografije oblikovalo več razmejitev ali regionalizacij, ki vsaka po svoje poudarjajo lastne kriterije. Zaradi prepletanja sredozemskih in dinarskih vplivov pogosto predstavlja razmejevanje na obravnavanem območju Vremščice in njene okolice velik problem. V nadaljevanju bom predstavil nekaj razmejitev, ki so jih prikazali slovenski geografi. Melik je v svoji naravnogeografski členitvi celotno območje z Vremščico in Košansko dolino kot edini izmed geografov uvrstil pod enotno pokrajino Kras (Melik, 1960; Kladnik, 1996). Ilešič je proučevano območje uvrstil v Zahodno ali Primorsko Slovenijo, s čimer je nakazal prehod iz dinarske na submediteransko stran. Območje med Senožeškim podoljem in Košanskim krasom je poimenoval tudi »primorsko kraško zaledje«. Omenjeni predel je družilo sobivanje v okviru Avstro-Ogrske pred 1. svetovno vojno, nato okupacija Italije, še pred vsem tem pa močna povezanost s tržaškim pristaniščem (Ilešič, 1972). Leskovšek je eden redkih, ki se je podrobneje posvetil problemu razmejitve matičnega Krasa na vzhodu. Kras je razdelil na mikroenote. Del območja, ki ga obravnavam v diplomskem delu, je v njegovi regionalizaciji razdeljen na tri mikroenote: Senožeški kras, Gabrška brda in Divaški kras (Leskovšek, 1976). Območja vzhodno od Senožeč in Vremščice niso vključena v omenjeno regionalizacijo Krasa. Gams (1983) območje Vremščice in nekaterih posameznih vrhov nad Košansko dolino (v pasu Maslovec (823 m) – Osojnica (820 m)) uvršča med Dinarske planote celinske Slovenije, ves preostali del pa v makroenoto Submediteranska Slovenija. V svoji pokrajinskoekološki členitvi (1986) skoraj vse območje šteje v skupino Prehodno ozemlje med dinarskim in submediteranskim svetom (Gams, 1986; Kladnik, 1996). Sredi 90-ih let 20. stoletja je izšla skupinska naravnogeografska regionalizacija, ki je želela bolj dosledno izpeljati nekatere problematične razmejitve regij (Krajevni leksikon Slovenije, 1995; Kladnik, 1996). Po tej regionalizaciji je proučevano območje razdeljeno na tri enote: Vremščico kot del mezoregije Slavinski ravnik z Vremščico v območju Dinarskega krasa celinske Slovenije; flišno zaledje Senožeškega podolja Brda kot del Vipavske doline (submezoregija Vrhe) in Senožeško podolje kot del mezoregije Kras; oboje pa kot del makroregije Primorje; del uvršča v Prehodni dinarsko-primorski svet. Prav tako so se slovenski geografi z regionalizacijo ukvarjali v Študiji ranljivosti okolja. Njihova pokrajinsko-ekološka členitev Slovenije uvršča območje Vremščice in Košanske doline v Dinarskokraško Slovenijo, medtem ko je preostali del proučevanega območja uvrščen med Sredozemsko Slovenijo (Študija ranljivosti okolja, 2002). Z regionalizacijo se ukvarjajo tudi druge vede. Na oddelku za krajinsko arhitekturo Biotehniške fakultete so izdelali regionalno razdelitev krajinskih tipov v Sloveniji (Marušič in sod., 1998). Po njihovi metodi sodi celotno proučevano območje med krajine Primorske regije. Nadalje območje raziskovanja delijo med Prave primorske regije (Senožeški kras, Divaški kras) in Subdinarske primorske regije (Košanski kras). Ob vseh navedenih razmejitvah sklepamo, da proučevano območje v diplomskem delu leži na prehodu iz sredozemskega (mediteranskega, submediteranskega) v dinarski svet. Največjo problematiko pri razmejevanju regij predstavljajo Gabrška brda z Vremščico in Košanska dolina. Pri razmejitvi matičnega Krasa se postavlja vprašanje, kje postaviti mejo na vzhodu. Kras velja za planoto, ki je po definiciji dvignjena v primerjavi z okolico. Največja ovira pri razmejevanju Krasa je tako v vzhodnem delu, kjer ni tako izrazite meje, kot je v primeru Tržaškega zaliva in Vipavske doline, ampak se dvigne na kopasto Vremščico. Pogosto slišimo, da je prav Vremščica najvišji vrh Krasa, a jo geografi večinoma ne uvrščamo v okvir pokrajine, ker izrazito odstopa od sicer planotastega videza osrednjega dela Krasa. Slovensko ozemlje je v preteklosti doživljalo številne politične in upravne spremembe. Lega na stiku jadranskega (sredozemskega) in dinarskega sveta je bila glavni dejavnik pri tem, da je bilo področje Vremščice skozi slovensko zgodovino pogosto v obravnavi pri razmejevanju območij. Tu gre predvsem za ločnico med deželo Kranjsko in Istro ter Goriško. Kranjska je večino časa sodila pod okrilje Habsburžanov oziroma Avstro-Ogrske, Primorje in Goriška pa sta bila tudi pod oblastjo Beneške republike in Italije (Piry, 1998). Že ob koncu 17. stoletja (1689) je Valvasor izdelal zemljevid z naslovom Kranjska, Kras in Slovenska marka. Zemljevid je sicer močno popačen, izkrivljen in netočen, vendar se jasno prepozna, da je bilo v Gornjem (jugovzhodnem) delu Krasa na območju Vremščice (Mons Gaberg) ozemlje razmejeno med Kranjsko in Istro. Kasneje (1848) je Peter Kozler izdelal Zemljovid Slovenske dežele in pokrajin, na katerem lahko na območju Vremščice ravno tako zasledimo ločnico med Kranjsko in takrat imenovano Goriško-Gradiščansko. Meja na proučevanem območju je v glavnem potekala ob Reki, pred ponorom se je meja obrnila proti severovzhodu do vznožja Vremščice in se nato preko Gabrka jugozahodno od Senožeškega podolja pomikala naprej. Do prve svetovne vojne je po deželni meji potekala tudi meja okrajev. Območje Vremščice je bilo predmet razmejevanja tudi po prvi svetovni vojni, saj je Londonski sporazum predvideval potek meje preko vrha Vremščice in Košanske doline proti Snežniku. Podobno je ameriški predsednik Wilson predlagal mejo, ki bi potekala preko Gabrka zahodno od samega vrha Vremščice. Po drugi svetovni vojni se je meja okrajev med Sežano in Postojno pomaknila na današnjo občinsko mejo med Divačo in Pivko. Mejo upošteva tudi Statistični urad Republike Slovenije, ki tukaj ločuje Notranjsko-kraško od Obalno-kraške statistične regije. Vremščico sestavlja skupina vrhov med Vremsko dolino, Divaškim krasom, Senožeškim podoljem in Košanskim krasom. Velja za najvišjo vzpetino primorskega krasa. V jasnih dneh ob burji z vrha seže pogled preko vse planote do Tržaškega zaliva, na pobočja Trnovskega gozda in Hrušice, na Nanos, Postojnsko kotlino in Kamniško-Savinjske Alpe, na Snežnik in vrhove Čičarije ter celo na Julijce ter Triglav. Ime Vremščica ima dva opisa. Prvi je zapisan v zgornjem odstavku, drugi, ožji pomen, pa označuje najvišji vrh celotnega hrbta, ki se dvigne do 1027 m nad morje. Ostali vrhovi so še: Bukov vrh (932 m), Slatna (914 m), Čemparjev vrh (892 m) in Batistovec (824 m). Za Vremščico je slišati več imen: Velika Vremščica, Vrbanov vrh, Gora sv. Urbana ali Urbanščica, po čemer se imenuje tudi turistično, športno in kulturno društvo v Vremski dolini. Na prvem in nekoliko nižjem vrhu stoji cerkvica, posvečena sv. Urbanu. Veliko let je bilo videti le ostanke sten, od leta 2006 pa ima novo podobo. Že od nekdaj so domačini iz Vremske doline v velikih procesijah sem hodili prositi, da bi jim sv. Urban obvaroval živino (predvsem ovce) in vinograde, ki so se v veliko večji meri kot danes nahajali na južnih pobočjih Vremščice. Preko območja se razpredajo številne poti, ki delno potekajo po že od nekdaj obstoječih gozdarskih cestah. Zaradi nadmorske višine in dolgotrajnega zadrževanja snežne odeje na vršnih predelih, je včasih možno tudi turno smučanje. Ostala, lahko dostopna pobočja so primerna za spuste z jadralnim zmajem in padalom (Gerdol in sod., 2001). Planoto prekrivajo travniki in pašniki, ki se razprostirajo na višini 800–1000 m nad morjem. Kot samostojna enota znotraj Veterinarske fakultete Univerze v Ljubljani od leta 2000 tu deluje Center za sonaravno rekultiviranje (CSR) Vremščica, ki omogoča raziskave s področja veterine, zootehnike (selekcija in genetika – ohranjanje avtohtonih pasem živali), agronomije (možnosti rekultivacije in revitalizacije kraških in hribovitih površin – stimulacija kmetijstva na težko dostopnih področjih; sonaravno kmetovanje). V sklopu Mrež raziskovalnih infrastrukturnih centrov Univerze v Ljubljani (MRIC-UL) zagotavlja podporo programom, ki izvajajo raziskave s širšega področja biomedicinskih ved. Na enoti se izvajajo aktivnosti v sklopu izobraževanja in raziskovanja, center pa je poznan tudi po ekološki proizvodnji ovčjega mleka in sira (Infrastrukturni center ICSR Vremščica, 2015). Center obsega 386 ha površine med 800 in 1000 m nadmorske višine, kamor sodi tudi 110 ha travnikov. Poglavitni razlog za ureditev centra na hribovitem kraškem območju je bil, da se s pomočjo sistemov za sonaravno rekultiviranje in revitalizacijo, kjer se kot orodje uporabi avtohtone živali (Istrska pramenka, Krško-poljski prašič), poišče najbolj ustrezna rešitev za preprečevanje zaraščanja ter ohranitev tega zelo občutljivega kraškega okolja (Infrastrukturni center ICSR Vremščica, 2015). Z imenom Senožeško podolje v širšem pomenu označujemo območje med Razdrtim in Gabškimi brdi. Sestavljata ga apneniški in flišni del. Kraški del podolja imenujemo Senožeški kras, ki se v strokovni literaturi še uvršča kot del matičnega Krasa. Na stiku apnenca in fliša so se razvila naselja Senožeče, Potoče in Dolenja vas. Prečno čez Senožeško podolje poteka avtocestni odsek Divača–Postojna, ki se nato prek Senožeških brd spusti v Postojnsko kotlino. Na podolje pritekajo nekateri manjši potoki s flišnih Senožeških brd, ki na stiku z apnencem v glavnem ponikajo v tla in ustvarjajo tip kontaktnega krasa. Flišni del se dviga severno od apneniškega dela in ga imenujemo Senožeška brda. Senožeška brda (v nadaljevanju Brda) so flišno gričevje, ki se razteza med Vipavsko dolino in Senožeškim podoljem. V diplomskem delu se bom opredelil na južni in vzhodni del pobočij, ki imajo pomemben vpliv na geomorfološke in tudi podnebne razmere v Senožeškem podolju, saj ga na nek način varujejo pred močnejšo burjo. Brda so v glavnem neposeljena, prevladuje gozd. Prečno se v pobočja Brd zajedajo potoki Ločnik, Bazovica, Potočnik in Senožeški potok. Najvišjo nadmorsko višino dosežejo v severovzhodnem delu, kjer zahodno od Laž stoji Matičnik (768 m). Po celovitem pregledu potencialno ustreznih območij za izkoriščanje vetrne energije so po Nacionalnem energetskem programu (NEP) 2030 Senožeška brda skupaj z Vremščico postala ena od 14-ih primernih območij v Sloveniji, kjer je zaradi vremenskih in geografskih pogojev smiselno in predvideno postavljanje vetrnih elektrarn (Vetrni park Senožeška brda, 2016). Gabrška brda predstavljajo sleme med Divaškim krasom in Povirskim podoljem na južni ter Senožeškim podoljem na severni strani. Poleg imena Gabrška brda se uporablja ime Gabrški griči, vendar Primorci griče imenujejo brda (Potokar, 2008). Za Gabrška brda pogosto slišimo tudi druge nazive, kot sta Gabrk ali Gabrška gora. Oznaka se nanaša na zahodni del Vremščice, približno od Čemparjevega vrha (892 m) do Čebulovice (642 m) in ozkega slemena Selivca (619 m) nad dolino Raše (Radinja, 1972). Gabrk velja v krasoslovju za starejše ime. Na Valvasorjevi karti (slika 1) je zapisano ime Mons Gaberk kot enakovredno Karstu (Krasu), saj je bil takrat naziv Gabrk izraz za celotni južni del današnjega matičnega Krasa in Vremščico. Šele v prvi polovici 18. stoletja nosi območje med Senožečami in Tomajem napis »Auf dem Karst«. Ime Gaberk pa se je v novejšem času vse bolj omejevalo na sleme, ki se od senadolske suhe doline dviguje proti vzhodu na Vremščico (Gams, 2003). Divaški kras leži na jugovzhodnem delu matičnega Krasa, poimenovan je po večjem naselju Divača. V splošnem pod Divaški kras uvrščamo uravnan nižji svet med Gabrkom, Vremščico, Brkini in Taborskimi griči (Mihevc, 2001). Površje leži na nadmorski višini med 420 in 450 m. V sklopu diplomskega dela se bom osredotočil le na severovzhodni del Divaškega krasa, ki ga v glavnem sestavlja Ravni ali Ležeški Gabrk. Celoten ravnik leži na nadmorski višini okrog 440 m. Proti jugu se ravnik zaključi z Brežanskim in Goriškim poljem. V tem delu (nad kanjonom Reke in udornicami, povezanimi s sistemom Škocjanskih jam, ter doli) so se razvila naselja Dolnje Ležeče, Gradišče, Brežec in Goriče. Obsežen ravnik Ležeškega Gabrka in neposredna bližina Južne železnice Dunaj–Trst sta bila odločilna dejavnika za nastanek letališča. Uredili so ga med 1. svetovno vojno za potrebe avstro-ogrskega vojnega letalstva, ki je tu preizkušalo nova letala za spopade na soški fronti. Ob koncu leta 1916 so ujetniki začeli graditi cesto in skladišča ob železnici ter ravnati kraško površje. Na predelu ob progi so še vidni ostanki vodne postaje iz avstrijskih časov. Košanska dolina je zelo raznolika pokrajina, ki povezuje Vremščico na zahodu, Slavinski ravnik na severu, zahodno obrobje Pivke na vzhodu in Brkine oziroma reko Reko na jugu. Dolina obsega okrog 30 km2 veliko površje, razprostira se v nadmorskih višinah med 430 in 480 m. Nekateri deli se dvignejo še više, saj naselje Čepno, kot najvišje naseljeno ozemlje na proučevanem območju, leži na nadmorski višini 570 m. Preko doline poteka glavna tranzitna cesta Pivka–Ilirska Bistrica, ob severnem robu pa dvotirna železniška proga Ljubljana–Trst. V nadaljevanju bom preko nekaterih pomembnejših geografskih panog predstavil naravnogeografske značilnosti Vremščice in območja, ki jo obdaja. Podnebje določajo številni dejavniki, med katerimi so najpomembnejši geografska lega, razgiban relief, usmerjenost gorskih grebenov in bližina morja. Za območje jugozahodne Slovenije je značilno submediteransko podnebje, ki proti notranjosti prehaja v celinsko. Na podnebje proučevanega območja odločilno vpliva lega pokrajine na prehodu med primorsko in celinsko Slovenijo. Prehodnost podnebja se najbolj kaže v temperaturnih razmerah in značilni vetrovnosti. S celinskega dela piha burja, s primorskega pa toplejši vetrovi, kot je jugo. Po Ogrinovi klasifikaciji (1996) prihaja v tem delu do stika med submediteranskim in zmernim celinskim podnebjem. Iz zahoda se na proučevano območje po dolini Reke širi zaledno submediteransko podnebje, ki se od obalnega submediteranskega razlikuje v nekoliko nižjih temperaturah in višji količini padavin zaradi bližine Dinarske pregrade. Zaledno submediteransko podnebje ima torej naslednje značilnosti (Ogrin, 1996): povprečna temperatura najhladnejšega meseca je med 0 in 4 °C, povprečna temperatura najtoplejšega meseca je med 20 in 22 °C, povprečna letna količina padavin je med 1200 in 1700 mm. Proti severu proučevanega območja od južnih pobočij Vremščice in severnemu delu Košanske doline podnebje dobi več celinskih značilnosti. Ogrin (1996) je tip podnebja v tem delu proučevanega območja poimenoval zmernocelinsko podnebje zahodne in južne Slovenije, ki ima naslednje značilnosti: povprečna temperatura najhladnejšega meseca je med –3 in 0 °C, povprečna temperatura najtoplejšega meseca je med 15 in 20 °C, povprečne oktobrske temperature so višje od aprilskih, submediteranski padavinski režim, povprečna letna količina padavin je nad 1300 mm. Splošno velja, da je prostorska porazdelitev padavin v Sloveniji tesno povezana z njenim razgibanim reliefom. Ko gremo od morja proti notranjosti Slovenije, se količina padavin zaradi orografskega učinka povečuje in doseže višek na Dinarsko-Alpski pregradi. Na območju Vremščice ni merilnih postaj klimatološke mreže Slovenije (obdobje 1961– 1990), zato sem za postajo izbral Nanos – Ravnik (915 m). Postaja leži na približno enaki nadmorski višini kot Vremščica. Dolgoletna povprečna letna temperatura zraka znaša 6,9 °C. Najhladnejši je mesec januar s povprečno temperaturo –1,8 °C, najtoplejši pa je julij s povprečno temperaturo od 15,7 °C (Klimatografija Slovenije, 1995). Po podatkih Agencije Republike Slovenije za okolje (ARSO) in Atlasa okolja za obdobje 1971–2000 znaša povprečna letna temperatura zraka med 6 in 8 °C. V najhladnejšem mesecu januarju je povprečna letna temperatura med –2 in 0 °C. Podatek velja v glavnem za tista območja Vremščice, ki se vzpenjajo nad 850 m nadmorske višine, torej za vse vrhove in Virbašnji dol ter tudi predele v pasu Maslovec (823 m) – Mlečnik (815 m) na severovzhodnem robu proučevanega območja. Povprečna julijska temperatura je med 16 in 18 °C (ARSO, Atlas okolja, 2016). Trajanje sončnega obsevanja v letu na tem območju znaša 1928 ur. Sončno obsevanje je najdaljše v mesecu juliju (264,5 ur), najkrajše pa decembra, ko sonce v povprečju sije manj kot 80 ur. Dolgoletna povprečna letna količina padavin je okrog 1834 mm (Nanos – Ravnik) oziroma med 1800 in 2000 mm v obdobju 1971–2000 (ARSO, Atlas okolja, 2016). Padavine so razporejene preko celega leta. Zaradi vpliva sredozemskih ciklonov jih je največ v mesecu novembru, ko pade v povprečju 193 mm na planoti Nanosa (Klimatografija Slovenije, 1995). Tabela 1 nam prikazuje povprečno mesečno količino padavin v Senožeškem podolju. Kot je razvidno iz slike 4 velja na tem območju submediteranski padavinski režim, saj imajo Senožeče dva padavinska maksimuma. Prvi maksimum se pojavi ob koncu pomladi (junij), drugi v jesenskem času (november). Za območje Vremščice je značilna burja. To je močan, sunkovit, suh in hladen veter iz severovzhodne smeri, ki je najbolj izrazit ob prehodu hladne fronte. Na Primorskem se pojavlja preko celega leta, najmočnejša in najbolj pogosta pa je v hladnejši polovici leta. Nastane takrat, kadar se zaradi razlike med višjim zračnim pritiskom nad celinskim delom in nižjim zračnim pritiskom nad morjem hladnejši ter gostejši zrak kot nekakšen slap preliva prek grebenov visokih kraških planot Trnovskega gozda, Nanosa, Hrušice, Javornikov in Snežnika na primorsko stran (Čermelj, 2011). Čeprav se zrak pri spuščanju nekoliko ogreje, je vdor hladne zračne gmote tako hiter in izrazit, da burja ozračje ohladi. Ogrevanje zraka pri spuščanju povzroča tudi njegovo osuševanje, zato se oblačnost razblini in prevlada suho, sončno vreme. Kadar burja nastane po prehodu hladne fronte, običajno piha le dan ali dva, če pa se nad Srednjo Evropo vzpostavi območje visokega zračnega pritiska, nad zahodno polovico Sredozemlja pa ostaja območje nizkega zračnega pritiska, lahko traja tudi več dni. Izjemne hitrosti, ki jih dosega veter, so posledica spuščanja hladnega zraka in ne razlik v zračnem tlaku. Hitrost burje je odvisna predvsem od razlik v temperaturi zraka na obeh straneh gorskih pregrad, od višine padca vetra ter izoblikovanosti površja, ki lahko usmerja njene zračne tokove in s tem krepi ali slabi njeno moč. Njena hitrost se zmanjšuje z oddaljevanjem od pobočij, vendar se njeni vplivi čutijo še daleč od kraja nastanka. Moč burje je tolikšna, da lahko lomi drevje, odkriva strehe in prevrača avtomobile na cestah. Izpostavljena so zlasti tovorna vozila, ki imajo večjo površino, v katero se zaganja veter. Kjer je burja v povprečju močnejša, je mogoče videti poševno rastoča drevesa z nesimetričnimi krošnjami (Čermelj, 2011). Stranice proti burji obrnjenih hiš imajo manj odprtin kot tiste na nadstropni strani. Hiše so brez velikih napuščev. Ko so v 19. stoletju začeli množično uporabljati opečnate strešnike, imenovane korci, so jih morali marsikje dodatno obtežiti s kamenjem, kar daje streham nenavaden, arhaičen videz. K sreči je na območju Vipavske doline in Krasa sneg redek, kajti na Postojnskem in Pivškem sicer nekoliko šibkejša burja v času sneženja povzroča zamete, ki so velika, včasih nepremostljiva prometna ovira ne le na cestah, ampak občasno tudi na železniških tirih (Burja, 2016). Zaradi prevetrenosti z burjo predstavlja Vremščica območje potenciala za izkoriščanje vetrne energije za gospodarske namene. Polja vetrnih elektrarn naj bi bila razporejena preko slemen celotnega Gabrka. Ena izmed linij bi na proučevanem območju potekala na južnem pobočju Vremščice od Gabrške gore preko Čemparjevega vrha (892 m) do Bukovega vrha (932 m), druga pa malo severneje na območju Slatne (914 m). Obenem bi na tem območju stala še RTP transformacijska postaja Vremščica z visoko napetostnimi daljnovodi, za dovod električne energije v bližnjo RTP Divača (Kras, burja in vetrne elektrarne, 2013). Zaradi sunkovitosti burje in njene nestalnosti se doslej njena energetska raba ni mogla meriti z območji, ki imajo morda šibkejše, a bolj stalne vetrove. V ta namen so bile izdelane meritve in opravljene raziskave, ki naj bi pokazale, kje bi bilo mogoče burjo pri nas bolje izkoriščati (Petkovšek, 2004). Kljub temu pomisleki krajinskih arhitektov, ornitologov, lovcev in drugih opozarjajo na različne negativne učinke. Glede na geološko sestavo večina proučevanega območja pripada Komenski narivni tektonski grudi. S severovzhoda je nanjo narinjen Snežniški tektonski pokrov ali nariv. V geotektonskem smislu pripada Komenska narivna gruda Dinarskim strukturam, natančneje Zunanjim Dinaridom. Zunanji Dinaridi zavzemajo celotno območje Jugozahodne Slovenije, iz severa so nanje narinjene Julijske Alpe. Zgrajeni so iz mezozojskih plitvomorskih karbonatnih kamnin in terciarnih flišnih kamnin. Nadalje predstavlja Zunanje Dinaride več pokrovov. To so Trnovski pokrov, Hrušiški pokrov, Snežniški pokrov, že omenjena Komenska narivna gruda in Kraški narivni rob. Tektonski pokrovi so bili v obdobju od oligocena do miocena narinjeni od SV proti JZ, nato pa še presekani s prelomi. Preko proučevanega območja potekata Raški in Divaški prelom (Zupan Hajna in Otoničar, 2008). Nastanek prelomov povzroča neprestano premikanje litosferskih plošč, ki lahko stiskajo, raztezajo ali lomijo kamninske plasti in jih s tem preoblikujejo. Prelom je v zemeljsko skorjo segajoča razpoka, vzdolž katere se premika ena stran glede na drugo. Premiki so lahkonavpični, vodoravni ali poševni. Prelomi nastanejo, če so kamnine izpostavljene stiskanju ali raztezanju, navadno v trdih togih kamninah, ki so bolj podvržene lomljenju kot povijanju (Pavšič, 1995). V Sloveniji je območje Južnih Alp, Zunanjih in Notranjih Dinaridov močno deformirano. Narinjeno je na nedeformiran del Jadranske plošče. Prevladujoča napetost v smeri S–J je povzročila nastanek konjugiranega sistema zmičnih prelomov. V zahodni Sloveniji prevladujejo desnozmični prelomi dinarske smeri. Poleg teh so pogosti tudi prelomi v smeri Z–V in narivi z vergenco proti severu. Najmočnejši prelomi od JZ proti SV so: Palmanovski, Divaški, Raški, Predjamski, Idrijski in Žužemberški (Placer, 1981). Za Zunanje Dinaride je značilna zmerna zgodovinska in recentna seizmičnost. Relociranje žarišč potresov, ki so nastali v zadnjih desetih letih, je pokazalo, da so njihova žarišča razporejena predvsem vzdolž Raškega in Idrijskega preloma (Michelini in sod., 1998). Žariščni mehanizmi večine potresov kažejo na desnozmične prelome (Poljak in sod., 2000; Šebela in Gosar, 2005). Raški prelom poteka v značilni dinarski smeri približno od naselja Anhovo v Soški dolini do nariva Snežnika pri Ilirski Bistrici. Najbolj izrazito je viden v topografiji površja kot skoraj ravna dolina Raše med Kobdiljem in Štorjami ter na območju Vremščice. Prelomnico v Senožeškem podolju spremlja proga močno pretrtih kamnin, da spominjajo na drobljiv dolomit, ki daje gladko površje celo na pobočjih (Radinja, 1972). Presek tega preloma je lepo viden v avtocestnem useku pri Senožečah na območju Zajčice (634 m), sicer pa so izdanki prelomne cone redki (fotografija 3). Seizmičnost na območju Raškega preloma je zgoščena predvsem na območju Snežnika. Žarišča potresov na tem območju ustrezajo prelomni ploskvi, ki strmo vpada proti severovzhodu (Michelini in sod., 1998). Najmočnejši potres na tem območju z magnitudo 5,8 se je zgodil leta 1916 jugovzhodno od Reke (Poljak in sod., 2000; Šebela in Gosar, 2005). Prelomna cona Raškega preloma je sestavljena iz več prelomov, ki imajo tipično dinarsko smer SZ–JV. Ti prelomi so mlajši od dinarskih narivov, so desnozmični in imajo krčenje v smeri S–J. Zmični prelom (ang.: strike-slip fault, lateral-slip fault, lateral fault) je navpični ali približno navpični prelom, na katerem so ugotovljeni znaki relativnega premika enega krila preloma glede na drugo v vodoravni smeri ali pa je v sedanjem napetostnem polju usmerjen tako, da na njem pričakujemo tak premik. Glede na smer premika enega krila proti drugemu razlikujemo desnozmični in levozmični prelom (Lapajne, 2008). Divaški prelom je ime dobil po naselju Divača, saj naselje leži neposredno ob tem geološkem tektonskem pojavu. Prelom se sicer razteza vse od naselja Opatje selo na Krasu v dinarski smeri. Ob prelomu so vidni neposredni in posredni znaki narivanja, normalnega pogrezanja škarjastih in horizontalnih premikov (Jurkovšek in sod., 1996). Divaški prelom predstavlja tudi enega bistvenih dejavnikov pri oblikovanju kraških pojavov na Divaškem krasu, saj predstavlja mejo med površinsko bolj zakraselim območjem v jugozahodni smeri od preloma in manj zakraselim v severovzhodni smeri. Tako se je na južni strani preloma na stiku krednih apnencev, južneje ležečih paleocenskih apnencev in eocenskega fliša razvil sistem Škocjanskih jam z vsemi udornicami, kot jih poznamo danes. Na severni strani preloma gradi površje liburnijski apnenec, ki je nastal ob koncu zgornje krede in v začetku paleocena. Zanj je značilno, da so gostejši od krednih apnencev in nekoliko manj propustni za vodo ter zato manj kraški (Radinja, 1967). Senožeški kras je v geološkem smislu tektonska struktura, v kateri se stikata antiklinala Krasa in prevrnjena guba Nanosa, ki pripada Visokemu krasu. Vmesna flišna cona je tu stisnjena in ukleščena, da je na najožjem mestu široka le 1 km. Severovzhodni del Senožeškega podolja sestavljajo flišne plasti, jugozahodni del pa apnenci. Meja med obema deloma je razmeroma premočrtna. Na proučevanem območju poteka mimo večine naselij v Senožeškem podolju – Dolenje vasi, Potoč in Senožeč. Edino v okolici Laž, kjer se plasti fliša postopoma tanjšajo in nato izginejo, je potek meje bolj razčlenjen. Stik med flišnim in apneniškim delom Senožeškega podolja ni dobro viden, ker ga sekajo številne reliefne oblike, vendar je flišni del nekoliko višji od apneniškega. Flišni deli komaj presežejo nadmorske višine 700 m, medtem ko so najnižji deli apneniškega podolja (avtocestni priključek Senožeče) v nadmorskih višinah okrog 530 m. Fliš je eocenske starosti in na tem območju sestavljen iz več deset metrov kompaktnih sivomodrih laporjev, nad njimi pa sledi enolična menjava tankih plasti drobnozrnatega kremenovega peščenjaka in glinenca (Opara, 1994). Razlika s sosednjim vipavskim flišem je v tem, da senožeški fliš ne vsebuje plasti apnenca. Za morfogenezo Senožeškega podolja je pomemben podatek, da v flišu ni konglomeratnih plasti. Zato značilnosti senožeškega fliša pripisujemo sedimentacijskim in ne tektonskim potezam tega območja (Radinja, 1972). Na jugozahodni strani flišnega območja se na površju pojavijo apnenci terciarne in zgornjekredne starosti. Ti se preko senožeške pokrajine širijo naprej proti matičnemu Krasu. Flišne plasti obroblja ozek pas alveolinskih in numulitnih apnencev spodnje eocenske in paleocenske starosti. Tem apnencem sledi širši pas paleocenskega kozinskega apnenca z več sto metrov širokimi pasovi in nadalje zgornjekredni senonski in turonski apnenci z brečami, ki sestavljajo tudi osrednji del Krasa (Pleničar, 1960). Robne apnence sestavljajo manj čiste, zakrasevanju manj podvržene plasti, kar velja zlasti za vse terciarne apnence (Radinja, 1972). Manjši del Senožeškega podolja na jugozahodu sestavljajo ploščati apnenci z roženci. Plasti v večini upadajo proti severu in severovzhodu, tako da si v tej smeri sledijo čedalje manjši skladi (Opara, 1994). Najobsežnejše aluvialne naplavine se pojavljajo južno od Dolenje vasi. Pojavijo se že ob sotočju Volčjega in Senožeškega potoka ter se nadaljujejo po rečni dolini do Raše. Naplavino, ki izvira s fliša, so odložili površinski potoki. Za razvoj Senožeškega podolja je odločilna tudi geološka zgradba širšega območja. Pomembno je dejstvo, da gre pri podolju za skoraj neposreden stik Visokega in matičnega Krasa ter vmesno močno stisnjen pas mehkejšega fliša. Flišne plasti pri tem niso samo stisnjene, ampak tudi potisnjene v velike višine. V podobnih nadmorskih višinah dobimo flišne plasti v okolici še na Vipavskih Vrheh in na flišnih Brkinih (Radinja, 1972). V Senožeškem podolju je bilo nekdaj več površja iz flišnih plasti. Sosednji relief, ki se je razvijal na apnencu, je bil v tesni povezanosti in odvisnosti s flišnim površjem, zlasti z njegovim zniževanjem in reduciranjem. Na to kažejo terasirana pobočja Vremščice z obviselimi dolinami (Radinja, 1972). Flišne plasti se v okolici naselij Senožeče in Laže zaključijo. Sklepamo lahko, da so bile flišne plasti nekdaj obsežnejše, vendar jih je poznejša denudacija odstranila. Na to opozarjajo višinska razmerja med apnenčastim in flišnatim površjem na področju stika med obema enotama. Zgornji del Senožeškega podolja se sicer presenetljivo ujema z izklinjajočimi se 
flišnimi plastmi, vendar pa sosednji relief na apnencu kaže, da se je površje zniževalo in razčlenjevalo glede na nekdanje neprepustno flišno sosedstvo (Radinja, 1972). Košanska dolina je po geološki zgradbi del severovzhodnega krila Brkinske eocenske sinklinale, ki jo južno od Pivke pokrivajo narinjeni paleocenski in zgornjekredni apnenci. V območju okrog Kala (v smeri proti zahodu in severu med cesto ter železnico Pivka– Košana) se pojavljajo zgornjekredni rudistni apnenci, ki jih prekrivajo njive in travniki. Pas apnenca se nato mimo Volč in severovzhodno od vrha Vremščice v ozkem prehodu nadaljuje proti Gaberčam in naprej v osrednji del Senožeškega podolja. Večino Košanske doline v liniji jama Gabranca – Vrhe (478 m) – Košanski hrib (589 m) in del območja med Veliko Pristavo in Narinom gradijo paleocenski apnenci (Habič, 1984; Trajkov, 2013). Pri Stari Sušici zgornjekredne apnence pokrivajo eocenske flišne kamnine z laporji in peščenjaki. Njihova izrazita meja z vodoprepustnimi in zakraselimi apnenci poteka med Narinom, Staro Sušico in Čepnim ter med Narinom in Hrastjem pri Pivki. Za območje okrog Dolnje Košane so značilni obsežni nanosi rečnih naplavin flišnega proda in peska, ki so pomešani z ilovnato preperelino fliša. Tu prevladujejo flišni zasipi holocenske starosti. Vzhodno od vasi Neverke se mestoma pojavlja več roženčevega grušča, na katerem je nastala jerina (Habič, 1984). Celotno območje Košanske doline se je izoblikovalo na stičnem pasu med flišnim in kraškim površjem. Skozi omenjeni stični pas v Košanski dolini poteka Raški prelom, ki ima v tem delu proučevanega območja pomemben vpliv na geomorfološko podobo pokrajine. Večji del doline leži na krednih in na obrobju eocenskih apnencev. Razgibano površje se znižuje proti jugu ob sotočju potokov Sušice in Mrzleka. Osrednji del doline ni tako zakrasel, zato je tukaj več obdelovalnih zemljišč in večina naselij. Na širšem območju Vremščice prevladuje kraški relief, kar pomeni, da ga oblikuje voda, ki kemijsko raztaplja apnenec. Voda v glavnem prihaja v obliki padavin, v Senožeškem podolju pa tudi priteka s fliša. Kamnino voda nato odnese v obliki raztopine. Padavine so, za razliko od ponikalnic, bolj enakomerno razporejene, vendar so v ploskovni razporeditvi raztapljanja razlike zaradi različne topnosti kamnine in vsebnosti CO2, ki se iz prsti raztaplja v vodi (Mihevc, 2014). Površje je v glavnem kamnito z različnimi oblikami depresij oziroma kotanj. Na območju pritokov Reke pod Vremščico in Senožeških ter Sušiških brd je rečnodenudacijski relief, saj na flišnem površju padavinska voda odteka površinsko in ne podzemeljsko. Hrbet Vremščice je razpotegnjen v dinarski smeri. Zaradi svoje lege ustvarja posebne klimatske in vegetacijske pogoje, ki močno pogojujejo značaj in videz različnih pobočij. Severna (osojna) pobočja so poraščena z bukovim in jelovim gozdom, južna (prisojna) pa so bolj travnata in pogozdena s črnimi bori. V začetku petdesetih let 20. stoletja je bila le šestina pobočja Vremščice poraščene z gozdom, danes pa so že skoraj vsa pobočja pogozdena. Vzdolž valovitega slemena prevladujejo pašniki, ki so delno namenjeni paši ovac. V zadnjem času se zopet uveljavlja ovčereja, ki je bila nekoč zelo razširjena. Zelo opazne so razlike med severnimi in južnimi pobočji Vremščice. Medtem ko so južna pobočja nerazčlenjena, so severna terasirana. Posamezne stopnje jasno kžejo povezavo z razvojem Senožeškega podolja in tudi povezavo površja med Vremščico in Nanosom, ki se postopno znižuje (Radinja, 1972). Radinja (1972) se je podrobneje posvetil raziskovanju Senožeškega podolja. Območje je označil za primer kontaktnega reliefa, in sicer flišno-apneniškega. Za morfogenezo Senožeškega podolja je zelo zanimivo dejstvo, da senožeški potoki, ki pritekajo s flišne okolice, niso ustvarili slepih dolin, kot je značilno za podobna kontaktna območja. Meja med flišem in apnencem je premočrtna in poteka v dinarski smeri mimo Dolenje vasi, Potoč in Senožeč. Neposredni stik med flišem in apnencem ni očiten, saj ga prečkajo številne reliefne oblike (Leskovšek, 1976). Senožeška brda ležijo severno od Senožeškega podolja. Podobno kot v običajnih flišnih predelih tudi na območju Senožeških brd prevladuje rečno-denudacijski relief. Tako sta glavna geomorfna procesa denudacija in erozija, ki ju omogočajo mehansko preperevanje in drugi razdiralni procesi. Za rečno-denudacijski relief je značilno prepletanje dolin in vmesnih slemen. Prisojna pobočja padajo v smeri Senožeškega podolja, osojna pobočja pa v zgornji del Vipavske doline. Podobno kot ostale reliefne enote v okolici imajo tudi Senožeška brda dinarsko smer. Najvišjo nadmorsko višino dosežejo v severovzhodnem delu, v Matičniku (768 m), zahodno od Laž. Ob tem je še nekaj vrhov, ki presežejo nadmorsko višino 700 m (npr. Mazni vrh), kar kaže na enakomerno erozijo pobočij senožeških potokov. Med slemenom Vremščice in Slavinskim ravnikom na severu je nižji svet in s kraškimi vrtačami zelo na drobno razčlenjen ravnik (Slovenija: pokrajine in ljudje, 2001). Jelenje je ledinsko ime za približno 5 km2 veliko območje, ki je ime dobilo po jelenjadi. Območje obsega površje med naseljem Laže in bližnjimi vrhovi Lunovec (782 m), Žužkovka (806 m) in Ajdovec (718 m). Na prvi pogled ima obliko podolja, po podrobnejšem pogledu pa ugotovimo, da gre za kraško površje s pogostimi vrtačami in drobnimi kraškimi pojavi. Jelenje se od naselja Laže polagoma spušča proti jugu in jugovzhodu. V grobem lahko Jelenje razdelimo na tri dele: Gorenje Jelenje obsega zaledje naselja Laže proti jugu in jugovzhodu. Zavzema kraško površje v nadmorskih višinah med 640 in 670 m. Zaradi bližine naselja je površje izkoriščeno v obdelovalne oziroma pašniške površine. Jugozahodno, ob vznožju Medvejka (737 m), je niz štirih kraških globeli, ki si sledijo v dinarski smeri. V eni izmed njih sem odkril sigo, zato gre verjetno za ostanek nekdanjega manjšega jamskega sistema – brezstropo jamo. Dolenje Jelenje zavzema nadaljnje območje proti jugovzhodu. Od Gorenjega Jelenja ga loči lokalna gozdna cesta Senožeče–Laže. Obsega območje v nadmorskih višinah med 640 in 620 m. Tudi to območje je namenjeno predvsem pašništvu. Po vsem območju se lokalno nahajajo vrtače, ki jih domačini med drugim izkoriščajo tudi za odlagališča odpadnega materiala in s tem neposredno ogrožajo kraški vodonosnik. Proti jugu in jugovzhodu so obdelovalne površine vse bolj v zaraščanju, nekatere površine pa so že dalj časa nedotaknjene. Kraško delovanje je postopoma razgalilo skale, zato se je tega površja vzhodno od Šperkacovega vrha (722 m) oprijel naziv Griže. Beseda je sinonim za kamnito pokrajino kraškega izvora. Gabrška brda sestavljajo eno izmed gričevnatih morfoloških enot matičnega Krasa (Gams, 2003). Z ožjim slemenom ustvarja prehodno območje med Krasom in Vremščico (Potokar, 2008). Gabrška brda predstavljajo območje med suho divaško in senožeško dolino, ki ga je dvignila tektonika. Južno od Gabrka so nekoč pritekali potoki, ki so s flišnimi peski in ilovico zatrpali jame. V času gradnje avtoceste Čebulovica–Divača in Čebulovica–Sežana so se te plasti iz brezstropih jam razkrile (Knez in Slabe, 2007). Obrobje Divaškega krasa je razčlenjeno po nekdanjih stranskih pritokih in poznejšem procesu korozije. Ležeški Gabrk je klasični kraški ravnik brez površinsko tekoče vode. Razčlenjujejo ga manjše kraške kotanje, iz katerih so nekoč kopali in dovažali drobni material za širjenje in urejanje letalske površine. Divaški Kras lahko v tem delu predstavlja dno nekdanje reke, saj so na Ravneh bile najdene sledi fosilnega silikatnega proda in konglomerata (Radinja, 1967). Za to območje je značilno, da se v stopnjah znižuje proti današnji Reki. Apnence prekriva tanka plast prsti, na kateri se je razvilo tipično kraško rastje. Obsežen ravnik in bližina železniške proge sta bila glavna vzroka za razvoj letališča. Ob koncu leta 1916 so ujetniki začeli graditi cesto in skladišča ob železnici ter ravnati kraško površje. Med leti 1928 in 1935 so Italijani letališče razširili in ob železnici zgradili stranski tir s postajališčem. Na predelu ob progi so vidni ostanki vodne postaje iz avstrijskih časov. Letališče je delovalo do kapitulacije Italije. Dela na letališču so v glavnem opravljali domačini iz okoliških vasi. Za širjenje in urejanje letalske površine so kopali in dovažali zemljo iz dveh krajev: Dolnjih Ležeč (iz Zadnjega dola) in Trbeženca. Zemljo so vozili z vlakom po ozkotirni železnici, zgrajeni posebej za ta namen. Ustno izročilo pravi, da je bilo pri Trbežencu nekoč jezero, ki je kasneje izginilo oziroma poniknilo. Kjer so kopali zemljo, sta bili tudi odprtini dveh poševnih jam. Obe odprtini so pozneje zadelali. Ker je bilo na tem območju veliko drobnega materiala, so tu kopali zemljo za izgradnjo letališča. Tako je nastala velika gramozna dolina, dolga več sto metrov, ponekod široka tudi do sto metrov in globoka do deset metrov. Ljudje, ki so sodelovali pri izkopu zemlje, pripovedujejo, kako so se bali, da se bo teren pod njimi udrl, ker so vedeli za ustno izročilo o podzemnih jamah (Cerkvenik, 2005). Po drugi svetovni vojni je bilo letališče opuščeno. Ravnina je dvajset let služila kot pašnik za živino iz okoliških vasi, pozneje pa kot travnik za košnjo. Ponoven zagon je letališče doživelo leta 1986, ko je bil ustanovljen Kraški aeroklub Sežana, ki je uredil letališče na Gabrku. Pred tem je bilo letališče zaraščeno z grmovjem, na mnogih mestih prekopano z jarki in gramoznimi jamami, kjer so vaščani in občinska podjetja kopali ilovnato zemljo z drobnim kamenjem za urejanje poljskih poti in druge potrebe. Najprej so poravnali teren, uredili travnate površine in označili vzletno-pristajalno stezo. Po letu 1997 se je aeroklub preimenoval v Kraški letalski center Divača. Letališče služi športnim, motornim, jadralnim in turističnim letalom za panoramske polete. Stalni gostje so tudi modelarji, športni padalci in zmajarji, ki se spuščajo z Vremščice. Z izgradnjo druge steze in novega hangarja se utrip letališča povečuje in pridobiva na pomenu (Cerkvenik, 2005). Večji del Košanske doline je kraški ravnik, ki se izpod Slavinskega ravnika spušča proti jugu. V ravnik si je strugo vrezala, večji del leta suha, reka Sušica, ki zbira vode s flišnih brd ter ob visokih vodah iz bruhalnikov blizu naselij Kal in Neverke (Gabranca). Košansko dolino lahko v grobem razdelimo na tri dele (Dolgan, 2006). Prvi, severni del, se razprostira od Vremščice proti Osojnici. Gre za večinoma nenaseljeno kraško pokrajino (gmajno) s kraškimi oblikami vrtačami, ki so ograjene z zloženimi kamni. Tukaj ni površinskih tekočih voda in v glavnem tudi ne hudournikov. V začetku 20. stoletja je bil še povsem gol, v današnjih časih pa se zaradi opuščanja paše in košnje vse bolj zarašča. Na skrajnem severozahodnem robu doline leži edina vas v tem delu – Volče (589 m). Na jugu sega gmajna do Košanskega hriba, ki leži na isti nadmorski višini kot Volče, nato se proti jugovzhodu polagoma spušča in se izteče v širšo dolino, ki je večino leta suha in jo vedno bolj zarašča grmovje. Sredi te doline leži brezno Gabranca (Dolgan, 2006). Drugi, južni del, poteka približno vzporedno s severnim. Predel je nižji in bolj poseljen. Poteka od vzhodnega pobočja Vremščice – Kuleza, nato po dolini hudournika Farjevec do ravnice, kjer se Farjevec izliva v Sušico. Tudi južni del Košanske doline je kraški, vendar manj kot severni, saj se tukaj že pojavlja fliš. V tem delu se nahajajo vasi Čepno, Gornja in Dolnja Košana, Stara in Nova Sušica ter Neverke. Njive niso več stisnjene v kraške vrtače, krožno obdane s travnikom in kraškim suhim zidom, ampak že ležijo vzporedno druga ob drugi, najprej na razprostranjenem polju, imenovanem Krvice, potem pa na nekoliko dvignjenih bregovih Farjevca (Dolgan, 2006). Jugovzhodna stran doline se že naslanja na flišna Sušiška brda. Ob deževjih izvirajo manjši občasni površinski vodotoki, ki se stekajo proti Sušici in Mrzleku na severu in vzhodu ter Reki na jugu, kjer se pri Ribnici zlivata oba omenjena potoka. Na proučevanem območju Vremščice in okoliških reliefnih enot sta se na apnenčasti podlagi razvila dva tipa prsti: rjava pokarbonatna prst in rendzina (Pedološka karta Slovenije, 2005). Na dnu Vrbašnjega dola je nastal globok koluvij izpranih pokarbonatnih tal. Rendzine na apnencu so mlada, slabo razvita tla. Nastala so na karbonatni kamnini, ki vsebujejo več kot 40 % CaCO3. Prst je tako tanka in skromna, poleg tega jo trgata skalovje in grušč. Rjava pokarbonatna prst nastopa skupaj z rendzino, redkeje samostojno. Običajno so to najgloblja tla, ki jih srečujemo na apnenčastem območju. Medtem ko rendzine nudijo osnovo gozdu in redkokdaj tudi travinju, se na večjih površinah pokarbonatnih tal pojavljajo njive (Stritar, 1990; Vidrih, 2003). Na flišnih predelih Senožeških in Sušiških brd se nahaja distrična rjava prst (Pedološka karta Slovenije, 2005). V razširjenih in mokrotnih dolinah je prst oglejena, ilovnata in debela. Podobno prst najdemo tudi v uravnanem delu Košanske doline, v njenem zahodnem delu pa so predvsem v dolih in vrtačah na karbonatni podlagi rdečkastorjave prsti. Na apnenčasti podlagi na večjih strminah prevladujejo rendzine (Kranjc, 1985; Požar, 2010). Za Vremščico so značilne vegetacijske združbe subalpskega okolja. Prisotne so floristične vrste mediteransko-montanskega pasu, ki zaradi nadmorske višine cvetijo z manjšo zakasnitvijo. Celoten gorski hrbet je naravni rezervat. Na proučevanem območju se prepletajo tri gozdne združbe. V nižjih predelih kraškega površja je značilen toploljubni primorski gozd puhastega hrasta in črnega gabra. V višjih predelih na območju Vremščice je primorski gozd bukve in jesenske vilovine. Na južnem obrobju Košanske doline, ki prehaja v flišnat svet Brkinov, pa dobimo zmerno kisloljubne gozdove bukve in belkaste bekice (Geografija Slovenije, 1998). Združba puhastega hrasta in črnega gabra (Ostryo carpinifoliae-Quercetum pubescentis) je klimoconalna združba submediteranskega območja. Najdemo jo na različnih legah in naklonih na karbonatni podlagi. Zaradi opuščanja poljedelstva in manjšega ekonomskega pritiska na gozd, se vegetacija pospešeno razvija proti tej združbi (Čarni in sod., 2008). Združba črnega gabra in jesenske vilovine (Seslerio autumnalis-Ostryetum carpinifoliae) je sekundarna gozdna združba, ki je nastala z devastacijo in je dolgotrajna prehodna oblika v nizu razvoja od negozdnih površin (npr. pašnikov) do potencialne naravne združbe puhastega hrasta in črnega gabra (Čarni in sod., 2008). V flišnih Senožeških brdih prevladuje gozdna združba hrasta gradna in jesenske vilovine ter bukve in jesenske vilovine (Vetrni park Senožeška brda, 2016). Paleovegetacijske raziskave so pokazale, da sta nekoč na tem območju uspevali dve gozdni združbi: bukovo-jelova (Abieti-Fagetum) in hrastovo-gabrova (Querco-Carpinetum). V takšno vegetacijo je dolgo časa posegal človek do te mere, da je kraško površje postalo golo (Culiberg, 2008). Gozdove so na proučevanem območju izkoriščali za pašo in lastne potrebe. Že v 16. stoletju se je senožeška zemljiška gospoda pritoževala, da je krčenje in požiganje v območju njenih gozdov zavzelo takšen obseg, da v njih ni bilo lesa niti za ogrevanje (Britovšek, 1964; Sever, 2006). S številnimi pogozdovalnimi poskusi gozdarjev (inženir Ressel), med katerimi je bil osnovni cilj zaščita kraških tal, je pokrajina danes ponovno ozelenjena. Zaradi gole kraške pokrajine ob vhodu v predor Južne železnice so bili v zimskem času pogosti snežni zameti. Pogozdovalna komisija je zato pokupila zemljišča, ki so bila obdelana kot travnik in jih nato pogozdila, da bi omilila učinek burje in preprečila nadaljnje snežne zamete. Zaradi primanjkovanja nekaterih sadik je komisija ustanovila tudi lastne drevesnice. Tako so bile ustanovljene drevesnice na Osojnici pri Kalu (Sever, 2006). Najbolj uspešno je bilo pogozdovanje s črnim borom, o čemer nam priča članek iz časopisa Novice iz leta 1883, kjer so navedeni podatki o že pogozdenem krasu v postojnskem okrajnem glavarstvu do leta 1883: Osojnica: pogozdili 13 ha, zelo uspešen nasad črnega bora; Kal: pogozdili ob južni železnici 14 ha, vse razen črnega bora se je posušilo; Gabrk (Famlje): pogozdili 10 ha, ostal je le črni bor. Na vsak hektar se je porabilo približno 10.000 sadik, uspešnih pri nasadu je bila približno četrtina (od 20 do 30 %, nekje tudi do 80 %) sadik črnega bora, medtem ko so se ostale drevesne vrste večinoma posušile (Pogozdovanje Krasa …, 1883; cv: Sever, 2006). Na golih kraških tleh je bil črni bor od vseh drevesnih vrst najbolj uspešen pri rasti. Na plitvih ali močno skeletnih tleh je glavna korenina manj izrazita, razvijejo se dolge in močne stranske korenine, ki prodirajo v skalne razpoke. Prija mu suh zrak in dobro prenaša sušo. Zaradi močnega koreninskega sistema je odporen proti burji, občutljiv pa je na večje količine snega, zaradi česar se mu lomijo vrhovi in veje, kar je sicer za bore značilno. Črni bor je pri nas pomemben kot pionirska vrsta in se samostojno širi na opuščene travne površine (Mlakar, 1985). Zaradi slabe gospodarske koristi prebivalcem z borom niso bili najbolj zadovoljni, vendar je bila to edina vrsta, ki je uspevala v takšnih pogojih. Črni bor je izboljšal tla, ki so bila potrebna za kasnejšo spremembo v bolj gospodarski gozd, prav tako je izboljšal rodovitnost tal za kmetijsko obdelavo (Sever, 2006). Površinskih voda v apnenčevih plasteh Vremščice ni, občasni izviri se pojavijo šele nižje v neprepustnih flišnih delih. To se odraža na rastlinju, saj je prisojno južno pobočje vrhnjega dela Vremščice poraslo le s travo. Gozd in grmičevje segata do okrog 850 m nadmorske višine. Voda se podzemno odvodnjava v reko Reko. Vode reke Pivke samo nekaj kilometrov stran končajo v Črnem morju. Tako je Vremščica ravno na razvodju med črnomorskim in jadranskim porečjem. Radinja (1972) se je poglobil v kontaktni kras Senožeškega podolja, tako da je preučil hidrološke razmere pokrajine in predstavil učinek površinskih voda na stiku fluvialnega in kraškega reliefa. Senožeško podolje velja v hidrološkem smislu za transverzalno apneniško pokrajino. Vode, ki imajo povirje na senožeškem flišu, v zgornjem toku prečkajo obrobne (paleocenske) apnence in nato naprej skozi dolino Raše dosežejo flišno površje Vipavske doline (Radinja, 1972). Apnenčasti del Senožeškega podolja je za vode, ki ga prečkajo, preobsežen. V njem izgubijo potoki toliko vode, da so sklenjeni in se še obdržijo na površju le ob visokem vodnem stanju. Ob nižjih vodnih stanjih se ločeno zgubljajo v tla kmalu po prestopu petrografske meje med flišem in apnencem. Senožeško podolje je danes v fazi periodičnih vodnih tokov in v fazi napol opuščenih dolin, saj proces izgubljanja flišnih voda v obrobnih apnencih vedno bolj napreduje (Radinja, 1972). Pokrajina je v celoti bifurkacijsko območje, kar pomeni, da v tem delu ni povsem jasna meja med porečji rek Pivke, Reke in deloma Raše. Obenem tudi ni jasne meje med Jadranskim in Črnomorskim povodjem. Glede na površinski vodni odtok visokih voda je Senožeško podolje nedvomno del raškega in s tem vipavskega porečja. Osrednji hidrološki problem je torej v tem, kam in kako odtekajo padavinske vode. Z zadnjimi sledilnimi poskusi so ugotovili, da je večina kraške vode s tega območja usmerjena proti izvirom Timava približno 40 km severozahodno od tod. Pokrajina je torej v celoti v prehodnem in zelo zanimivem razvojnem obdobju. Ob visokih vodah se še vzpostavlja stanje iz nekdanje predkraške razvojne faze, ob srednjih in nizkih vodah pa se uveljavlja že sedanja kraška faza. Podolje je hidrološko zanimivo zaradi specifične razvojne faze, v kateri so njegovi potoki. Pri tem ne gre samo za vodnatost in kolebanje teh voda, temveč tudi za podaljševanje in skrajševanje njihovega toka (Radinja, 1972). Izviri in potoki naj bi imeli čedalje manj vode. V tem primeru bi šlo za zelo hitro hidrološko zakrasevanje. Brez meritev tega ni mogoče zanesljivo potrditi, ker se je vodno gospodarjenje skozi čas precej spreminjalo. Opuščeni mlini tako največkrat niso znak spremenjene vodnatosti, ampak so posledica ekonomskih vzrokov. Spremembe vodnega rastlinstva in živalstva niso vedno posledica manjše vodnatosti, ampak bolj posledica poseganja človeka v prostor. Kar pa zagotovo velja na Senožeškem podolju je, da so posamezne izvire in potoke zajeli za vodovode. Nekatere izvire so zajeli že v drugi polovici 19. stoletja (Bazovica, Curk, Potok). Senožeški potoki se kmalu po prestopu na apnenčasto podlago zgubljajo v tla, tako da jih štejemo za ponikalnice. Voda ne izgine direktno v skalno osnovo, temveč skozi naplavine. S tem se nam razkrivajo procesi, ki vodijo do lokalnega poglabljanja robnih apnencev oziroma do nastanka slepih dolin (Radinja, 1972). Flišni nanosi so na senožeških apnencih precej skromni. Povsod gre za akumulacijske proge vzdolž potokov. Glede na višje flišno obrobje in živahno erozijo v njem bi pričakovali, da so vode nanašale na apnence več gradiva. Akumulacija je skromna zaradi neznatnih flišnih povirij in šibkih kraških potokov, pa tudi zato, ker je transport po dolinah še vseskozi mogoč. Sodeč po akumulacijskih terasah, ki segajo okoli 4 m visoko, sklepamo, da je bil del akumulacije sproti odstranjen (Radinja, 1972). Med senožeškim flišem ni odpornih konglomeratnih in drugih podobnih (groboklastičnih) vložkov. Drobnozrnati peščenci in laporji, ki so bili odloženi kot prod, hitro razpadejo. Med nanosi tako prevladujejo peščene ilovice ne glede na to, ali so bile odložene v grobi ali drobni sestavi. Peščeni nanosi potokov tako omogočajo pronicanje vode, s tem pa tudi globinsko korozijo. Glede na prepustnost naplavin bi se lahko razvile slepe doline, vendar do tega ni prišlo zaradi visokih trdot flišnih voda (Radinja, 1972). Ostanke starejše flišne akumulacije najdemo po vsem podolju. Nanje naletimo v suhih dolinah in vmesnem površju med 530 in 560 m nadmorske višine. Na starejšem površju pa teh sledov ni več mogoče najti, saj flišno gradivo hitro razpada (Radinja, 1972). Senožeški potoki ne ponikajo na istem kraju, zato požiralniki niso reliefno izoblikovani. Ob visokih vodah se potoki podaljšujejo na robne apnence, se celo združujejo in dosežejo Rašo, ki odteka na vipavski fliš. V teh primerih je hidrografska mreža Senožeškega podolja sklenjena. Največji je Senožeški potok, ki priteče iz severnega dela mimo asfaltne baze in nato ob magistralni cesti Razdrto–Senožeče do Senožeč, kjer običajno presahne. V jesenskem in zimskem času, ko je običajno tudi več padavin, podaljša svoj tok za približno 3 km do Mlak, kjer ponika. Ob izjemno visokih vodah, ki nastopajo v večletnih presledkih, se pod vasjo združi s potokoma Bazovica in Ločnik ter skupaj dosežejo Rašo. V spodnjem toku je Senožeški potok brez korita, dno doline pa je v celoti obdelano. Tu kmetje na vodni tok ne računajo več. Ob tem velja omeniti še podatek, da je Senožeški potok v zadnjih sedemdesetih letih dosegel Rašo le dvakrat (1947, 1963). V zgornjem toku je tako tok stalno aktiven, v srednjem obdoben in v spodnjem le izjemoma. Posledica tega je tudi različen razvoj doline, ki je na poti, da se v spodnjem toku pretvori v opuščeno dolino, medtem ko se v zgornjem delu še naprej poglablja (Radinja, 1972). Zelo podobna slika je tudi pri ostalih senožeških potokih. Potočnik, Bazovica in Ločnik se po prestopu stika med flišem in apnencem začnejo izgubljati v tla. Občasno pa ob večjih deževjih podaljšujejo svoj tok na apnence različno daleč celo do te mere, da se pri Dolenji vasi združijo. Potočnik se najprej podaljša do ponikalnice Bazovica in ta do Ločnika. Ko se pridruži še Senožeška voda, je na zahodni strani Dolenje vasi glavno sotočje za vse površinske vode Senožeškega podolja. To sotočje nosi značilno ime – Raztoke. Od tu dalje odvaja vodo obdobno oživljena Raša, sicer pa je tudi njena slikovita dolina večino leta suha. Senožeške ponikalnice so kratke, vzporedno tekoče vode, ki so glede na geološko zgradbo izrazito transverzalne. Na obrobnih apnencih, približno kilometer od fliša, se potoki obrnejo v isto podolžno smer. Usmerjenost je v tesni povezavi z geološko strukturo tal. Nastajajoče podolje poteka od Senožeč mimo Potoč in Dolenje vasi ter nato izven proučevanega območja vse do Osarskega in Velikega Polja na severozahodu (Radinja, 1972). Razvoj senožeških ponikalnic je v fazi regresije. Po pripovedovanju domačinov iz sedemdesetih let so bili potoki vedno manj vodnati. V začetku 20. stoletja naj bi bili potoki stalni, presihali naj bi le ob večji suši. V potokih naj bi bile še ribe. Danes je stanje takšno, da potoki vsakoletno presahnejo, združujejo se le po daljših časovnih obdobjih. Usihajo tudi kraški izviri. V okolici Dolenje vasi naj bi jih bilo sedem, v okolici Potoč trije in v okolici Senožeč ter Laž štirje. Izrazit primer je Curk, nekdaj močan in stalen kraški izvir, ki je v zadnjem obdobju že večkrat presahnil (Radinja, 1972). Podatki, ki so jih v šestdesetih letih zbrali za Rašo, povedo, da je Senožeško podolje v fazi hidrološkega upadanja. Na bolj vodnato preteklost opozarjajo tudi nekateri opuščeni mlini ob potoku Bazovica. Domačini celo omenjajo nekatere potrese iz druge polovice 19. stoletja, ki naj bi razrahljali apnence in pospešili pronicanje vode (Radinja, 1972). Ker ni dokazov, da bi vode na flišnem površju oslabele, sprememb vodnih razmer ne moremo pripisati klimatskim spremembam. Glavni vzrok za manjšo vodnatost senožeških potokov ostaja zajetje njihovih izvirov za krajevne vodovode. Kredni apnenci so zaradi zakraselosti dobro prepustni za padavinsko vodo. Slabo ali celo neprepustni so flišni deli doline Reke. Zaradi dobre prepustnosti karbonatnih kamnin se padavinska voda hitro infiltrira v podzemlje in delež površinskega toka je ob teh kamninah zanemarljiv. Drugače je na območjih s slabšo prepustnostjo, na flišnem površju. Na njih se je razvila gosta rečna mreža površinskih tokov, ki na stiku s kraškim vodonosnikom poniknejo v podzemlje (Petrič, 2005). To je značilno za potoke, ki pritekajo s flišnih Senožeških brd na nižje kraške dele Senožeškega podolja. Hidrokemične analize, ki nam ilustrirajo recentne korozijske procese, kažejo zmerno trdoto senožeških potokov. Večinoma gre za vrednosti med 7 in 9 ºdH, kar označuje trdoto, ki jo povzroči 70–90 mg/l CaO. Podatek dokazuje, da so korozijski procesi aktivni že na samem flišu. Flišne vode dosežejo takšno trdoto še preden stopijo na apnence. Ko se na apnencih izgubijo v naplavine, se jim trdota bistveno ne poveča. Če so bile podobne razmere tudi v preteklosti, je bil to eden glavnih vzrokov, zakaj se na Senožeškem podolju niso razvile slepe doline. K temu je tudi pripomogla sestava terciarnih apnencev, ki so za korozijo manj primerni, podobno kot v Vremski dolini. V Senožeškem podolju je svoje še dodala Raša, ki je s svojim poglabljanjem senožeškim potokom omogočala površinski odtok (Radinja, 1972). Pomemben je torej podatek, da se trdote voda na robnih apnencih bistveno ne povečujejo. Tu je eden poglavitnih vzrokov, da ni prišlo do večje prevotljenosti paleocenskih apnencev in do koncentriranega podzemnega odtoka flišnih voda. Nanosi potokov so večinoma groboklastični in so zato v glavnem prepustni. Le na nekaj mestih, kot so Mlake, se voda dalj časa zadržuje. Tako so ustvarjeni pogoji za talno korozijo, vendar to preprečuje razmeroma visoka zasičenost flišnih voda in zato ti procesi niso odločilni za tvorbo dolin. Velika trdota flišnih voda je posledica petrografske sestave senožeškega fliša, ki vsebuje precej karbonatnih primesi zaradi obsežnega lapornatega razvoja. Kot omenjeno, je brez apnencev in breč, ki so značilni za sosednji vipavski fliš. Takšni nakloni oziroma strmci kažejo, da so bile dolinice Senožeškega podolja v fazi poglabljanja. Akumulacija v njih je posledica dogajanja v pleistocenu, v katerem so se pojavljale periodično oživljene vode, ki nanosov niso mogle sproti odnašati. To potrjujejo že razlike med strmci in nanosi (Radinja, 1972). 4.5.1.1 Nivoji Senožeškega podolja Dolenjsko polje in dna dolin, recentni nanosi. Prva terasa je najobsežnejša v srednjem delu podolja (predvsem okrog Dolenjskega polja). Na površju so vidni posamični flišni prodniki in blage, plitve vrtače. Druga terasa obsega sklenjeno uravnavo na Griškem polju in sosednjih Vipavskih Vrheh že izven proučevanega območja. Prisotne so vrtače s skromnimi sledovi fluvialne flišne akumulacije. Tretja terasa predstavlja neizrazit nivo v posameznih vzpetinah in pregibih, ki se pojavlja na vsem pobočju, a v manjšem obsegu v posameznih odsekih Senožeških Brd. Četrto teraso predstavljajo stranska slemena in pomoli v Senožeških Brdih ter terase na vzhodnem delu pokrajine. Peto teraso predstavljajo terase z obviselimi dolinami na severni strani Vremščice, posamezne vzpetine na vzhodnem apniškem obrobju Senožeškega podolja ter razvodno sleme Senožeških Brd. Šesta terasa je danes vidna kot uravnano, močno vegasto površje na Vremščici z obsežnim Virbašnjim dolom. Po višini ustreza Ravniku na Nanosu. Osamljeni vrh Vremščice, ki se dviga okoli 200 m nad nižjo uravnavo. Predhodnice pritokov Senožeškega podolja so se s flišnega površja prvotno na široko raztekale preko uravnanih apnencev matičnega Krasa v smeri SV–JZ. Ob tem se je površje na tem območju zniževalo do višine 600 m (slika 8, I.). V naslednji fazi se je v dinarski smeri začela razvijati dolina Raše, ki je posegla z vipavskega fliša na robne apnence matičnega Krasa. Z zadenjsko erozijo je posegla na današnje Senožeško podolje po današnji suhi dolini Petrovce. V dolino Petrovce so se stekali vsi potoki Senožeškega podolja. Raša se je nato začela ob tektonski prelomnici in posledično bolj pretrtih kamninah vse bolj poglabljati. Vse skupaj je privedlo do razpada senožeških voda, saj ji niso mogle slediti. Zato je zgornji del doline obvisel. Okrepil se je potok z Vipavskega Vrhja vzhodno od podolja, ki je zaradi flišnega zaledja prevzel vodilno vlogo pri dotoku v povirni del doline Raše. S tem se je začela oblikovati prečna dolina Raše v smeri SV–JZ. Razpad senožeških voda je viden na sliki 8 (III.). To pomeni, da se je del voda (Vipavske Vrhe) še naprej odmakal v dolino Raše, del voda v vzhodnem delu (senožeški potoki) pa je v celoti ponikal v kraško površje. V obviselem delu doline je prišlo do uravnavanja. Lokalne flišne vode so potem, ko so prišle v stik z apnencem, začele korodirati. V osrednjem delu današnjega podolja se je v višini med 530 in 560 m začela razvijati zasnova kraškega polja, današnjega Dolenjskega polja. Kasneje so se flišne vode začele zopet združevati, saj je Raša z zahodne strani znova začela posegati v razvoj Senožeškega podolja. Vanj se je zajedla blizu petrografske meje, kjer so bili ugodnejši pogoji za poglabljanje in zadenjsko erozijo. Raša je v novi smeri (malce severneje) ponovno prestregla potoke Senožeškega podolja. V tem času sta nastala kolenasta zavoja Potoka pri Potočah in Bazovice pri Dolenji vasi. Ostala sta tudi prevala, ki kažeta na prvotno usmerjenost teh voda. Blizu meje med flišem in apnencem je začela Raša oblikovati podolžno dolinico, ki naj bi Senožeška brda ločila od Senožeškega krasa. Senožeški potoki Potok, Bazovica in Ločnik so skrajšali svoj tok ter poglobili dolinice, medtem ko je Senožeški potok z zdaj podaljšanim tokom prek Dolenjskega polja še bolj oslabel. Poglabljanje Raše je v Senožeškem podolju ostalo na pol poti, kar ni samo posledica manjših povirnih voda. Napredujoče zakrasevanje ter klimatske in morfogenetske spremembe ob koncu pleistocena so poglabljanje Raše zavrle (Radinja, 1972). Rečna mreža Košanske doline je bolj razvejana kot rečna mreža Senožeškega podolja. Najdaljši površinski tok Košanske doline predstavlja Sušica, ki iz njenega zahodnega dela teče proti dolini Reke. Sušici se najprej priključi pritok Farjevec, nato Stržen z vzhodnega dela, v ozkem prehodu pri zaselku Mrzlek pa še hudourniški potoki iz Narinskih brd. Iz vododržnih pobočij Sušiških brd izvirajo manjši studenci, ki so v preteklosti delno oskrbovali nekatere vasi s pitno vodo ali pa so bili prostor, ob katerem so ženske prale. Tako so iz Dolnje Košane hodile prat k Vrbici. Danes tega studenca ni več, ker naj bi po potresih presahnil. Še vedno je studenec na južnem robu bližnje Valečkove ravnice, ki kmalu po izteku na ta ravni travnik ponikne. Po obilnem deževju studenec z bližnjim Farjevcem travnik začasno spremeni v jezero (Dolgan, 2006). Glavna značilnost kraškega površja je velika razgibanost, kjer se izmenjujeta vzpet planotast svet in vmesna podolja. Tu so prisotne značilne površinske in podzemeljske kraške oblike kot so vrtače, kraške jame ter tudi kraški vodotoki, ki izvirajo na stiku kraškega in neprepustnega sveta. Med kamninami prevladuje apnenec, ki povzroča zakraselost. Bistveni proces, ki ustvarja te pojave, je zelo počasno kemijsko raztapljanje apnenčaste kamnine. Kraški pojavi so sad kompleksnih, v času potekajočih kemijskih reakcij. Litološke značilnosti kamnine in kemizem preko kamnine odtekajoče vode bistveno pogojujeta sam obstoj in razvoj kraških pojavov. Vendar na intenzivnost zakrasevanja in na uveljavljanje ene ali druge nadzemne ali podzemne kraške morfologije vplivajo še številni drugi faktorji, kot so prisotnost razpok v kamnini (pretrtost kamnine) in klimatski pogoji (Gerdol in sod., 2001). Na proučevanem območju se je na stiku Senožeškega krasa in Senožeških brd razvil poseben tip krasa, ki ga imenujemo kontaktni kras. S pojmom »kontaktni kras« označujemo stik med fluvialnim in kraškim reliefom, ali drugače: gre za stik površinske in podzemne rečne mreže. S svojimi značilnimi oblikami je nastal kot interakcija med fluvialnim in kraškim geomorfnim sistemom. Kontaktni kras ni vezan povsem na litološki stik kamnin, je pa v neposredni bližini oziroma v odvisnosti od prepustnosti kraške kamnine in pretoka vode, ki priteka na kras. V tuji literaturi se kontaktni kras označuje kot »kras pod vplivom alogenega dotoka«. Izraz, kot ga poznamo danes, se je pri nas uveljavil v 50-ih letih (Roglič, Gams) kot zamenjava za izraz »ponorni fluviokras« (Gams, 2003). Gams (1994; cv: Mivšek, 2005) je veliko razpravljal o tipih kontaktnega krasa. Predstavil je shematično tipizacijo, ki nakazuje, da se kontaktni kras lahko razvije na štirih tipih: mejni – robni kras horizontalnega stika z vplivom alogene vode, »overflow karst« – osamljeni kras, v katerega se stekajo večje količine alogene vode; kras z nepropustnimi plastmi, ki tvorijo pregrade koncentriranemu površinskemu odtoku: kras z vertikalnimi litografskimi kontakti. Zaradi velike količine vode, ki priteka na kras, so nastale različno oblikovane zaprte robne globeli z naplavljenim dnom, požiralniki, ponori, naplavne ravnice in grezi, suhe doline in jame. Značilna reliefna oblika so slepe doline. To so doline, ki se končajo pri ponorih (Mihevc, 1991). Največ kontaktnega krasa pri nas je v Pivški kotlini, kjer ponika 17 ponikalnic (Pivka pred Postojnsko jamo, Lokva pod Predjamskim gradom itd.) in ob robu Brkinov. Tu na koncu velike Vremske doline ponika Reka ter še nekaj manjših potočkov pri Danah. Kontaktni kras je nastal tudi pri Senožečah, kjer manjši potoki s fliša ponikajo v kras (Mihevc, 2008). Pojavi in oblike kontaktnega krasa nastanejo s prepletanjem različnih dejavnikov, ki oblikujejo normalni rečni in kraški relief. Najpomembnejši dejavniki so lastnosti ponikalnice, dolžina njenega toka po krasu pred ponorom, oblika kontakta, litološke lastnosti kamnin ter stopnja razvitosti in lastnosti krasa. S časom se razmerja med posameznimi dejavniki spreminjajo, obenem pa se spreminjajo tudi zunanji dejavniki, na primer podnebje (Mihevc, 1991). Drobne kraške oblike nastajajo na skalnih površinah, ki so nagnjene k zakrasevanju in neposredno izpostavljene atmosferskim vplivom (Gerdol in sod., 2001). Nastanejo zaradi korozije vode ob stiku s topno kamnino. Korozija ali kemično preperevanje je proces, ko voda veže ogljikov dioksid iz zraka. Nastane šibka ogljikova kislina, ki nato raztaplja apnenec. Na goli skali nastanejo žlebiči. Med drobne kraške oblike prištevamo škraplje, žlebiče, škavnice in druge drobne površinske korozijske oblike. Vse so nastale na razgaljenih apnenčastih površinah, ki jim dajejo značilno kraško podobo. Na njihov nastanek vplivajo predvsem fizikalne in kemijske lastnosti kamnine, tektonska prepokanost in plastovitost. Najpogosteje se pojavljajo v jurskih in krednih apnencih. Škraplje so kraške oblike, ki nastanejo zaradi korozije vode na površju ali subkutano. Najpogosteje nastanejo na mestih manjše odpornosti v kamnini (razpoke, lezike, pokline). Pojavljajo se v dolžinah od nekaj cm do več metrov. Žlebiči so razjede pravilnih žlebastih oblik, ki potekajo v smeri največjega strmca stene. Izoblikuje jih odtekajoča padavinska voda. Vezani so izključno na topografijo površja kamninskega bloka, ki ga sestavlja kamnina, neodporna na korozijo. Skoraj izključno nastajajo na goli površini kamnine, glede na pojavne oblike pa so določeni njihovi podtipi. Škavnice so okrogle ali podolgovate vdolbine, ki nastanejo zaradi korozije na običajno apnenčasti kamnini. Imajo značilno ravno dno, izpodjedene stene, velike od nekaj cm do enega metra in več. Škavnice nastanejo na mestih, ki imajo majhno strmino, zaradi katere voda ne more odtekati. Voda s svojimi primesmi raztaplja kamnino in ustvarja vdolbino, ki se sčasoma povečuje. Ker ima voda največjo moč raztapljanja na svoji površini, se škavnica najbolj povečuje v bočni smeri. Voda se iz škavnic prazni z izhlapevanjem ali odtekanjem v primeru, da je škavnica na eni strani odprta. Najznačilnejše in najpogostejše oblike reliefa na kraškem površju so vrtače. Vrtača je lijakasta, skledasta ali kotlasta, praviloma ovalna in skoraj okrogla, zaprta globel, ki nastane na mestih, kjer sta kemično razjedanje apnencev (korozija) in izpiranje pod zemljo močnejša kot v okolici. Velikokrat se pod vrtačo skrivajo podzemni rovi, odprtine ali celo večja brezna. Pronicujoča deževnica v razpokanem apnencu z raztapljanjem povečuje najbližje površju ležeče razpoke v kamnini. Ker je voda najbolj agresivna v najvišje ležečih plasteh kamnine (epikraška cona), ne more intenzivno raztapljati preveč globoko. Če na nekem območju špranja ali skupina špranj sega globlje v kamnino od ostalih, se ustvari odtočni kanal, ki omogoči deževnici, da odteka v globino. Sčasoma se izoblikujejo kanali iz sosednjih špranj, ki vodijo v »glavni« odtočni kanal. Zaradi večje količine vode, se v odtočnem kanalu korozija povečuje. Sčasoma se tla pogreznejo v razvotljeno kamnino, ki so jo ustvarili odtočni kanali. Na površju se tako oblikuje zaprta depresija, ki ji pravimo vrtača (Stepišnik, 2006). Zaradi izpiranja prsti s pobočij vrtače proti dnu, v njej najdemo večjo količino prsti kot v okolici. Kjer je bilo na dnu več zemlje (netopnih ostankov apnenca in plast humusa), so vrtače izkoriščali za obdelavo majhnih, a zato bolj rodovitnih površin (Aljančič, 1988). Udornice so zaprte globeli na kraškem površju. Osnovni mehanizem nastanka udornic je rušenje jamskih stropov do površja oziroma udor. Strokovna krasoslovna literatura jih opredeljuje kot depresijske oblike z očitnim nastankom nad votlino. Tega pri vseh udornicah ni mogoče dokazati. Kot večje udornice običajno označujemo centrične kraške globeli, ki od okoliških vrtač za nekajkrat izstopajo po dimenzijah, in manjše udornice, ki imajo bolj izrazita prepadna območja ali imajo v dnu dostop do jame (Stepišnik, 2006). Udornica leži na območju Gabrških brd v bližini avtocestnega odseka Divača–Senožeče. Dno udornice se nahaja na nadmorski višini 580 m, njen povprečni polmer znaša 78 m, povprečna globina 25 m. Skupna prostornina znaša 235.865 m3. Udornica je že močno preoblikovana, saj nima več stenastega pobočja. Pobočja so uravnotežena, na mnogih so razvite škraplje, redkeje so na pobočjih tudi vrtače. V pobočju udornic so erozijski jarki, v katerih se ilovnat material spira proti dnu. Dno udornice je obsežna ilovnata ravan. Geoelektrične meritve udornic ilovnatih uravnav, ki ležijo v bližini, kažejo, da je debelina ilovnatega materiala le nekaj metrov, pod njimi pa se nahaja živoskalno dno. Udornica je tako skledasta kotanja z ravnim dnom v živoskalni podlagi, ki ima dno zapolnjeno z ilovnatim materialom (Stepišnik, 2006). Greben Mlečnika in Osojnice sestavljajo zgornje kredni svetlo sivi apnenci z roženci. Južno od slemena poteka močnejša prelomna cona, ob kateri je razvitih več udornic (Stepišnik, 2006). O hidroloških značilnostih tega območja lahko samo predvidevamo, da se voda pretaka od severovzhoda proti Krasu na zahod (Habič, 1989). Stepišnik (2006) je na Mlečniku in Osojnici proučeval devet udornic. Za omenjene udornice je značilno, da so starejšega nastanka. To lahko sklepamo na podlagi uravnoteženih pobočij, ki nimajo močnejših pobočnih procesov. Vse udornice ležijo na pobočjih, tako da obod ne leži povsod v isti nadmorski višini. Dna udornic so uravnana in prekrita z ilovnatim sedimentom. Dna na Osojnici so zaradi poljedelske dejavnosti antropogeno spremenjena, saj ležijo v bližini vasi. Udornice na Mlečniku niso bile nikoli kmetijsko obdelane, zato so oblike, ki so se razvile na uravnanih tleh, najbolj ohranjene (Stepišnik, 2006). Udornice Glinca, Toničevec, Slapnikova glinca in Judovec ležijo južno od grebena med Žužkovko in Maslovcem. Vse omenjene udornice imajo svoja dna v nadmorskih višinah med 715 in 740 m. Izmed omenjenih je največja udornica Judovec s prostornino 475 m3. Slapnikova glinca se nahaja okoli 300 metrov južno od grebena Mlečnika. Leži v svetlo sivih zgornje krednih apnencih. Južno od slemena Mlečnika v bližini udornice poteka močnejša prelomna cona v smeri SZ–JV. Daljši premer udornice je 166 m, krajši pa 130 m. Povprečna globina je 21 m, prostornina je 177.528 m3. Pobočja udornice so z vseh strani uravnotežena, v severozahodnem delu so na pobočju škraplje. Najstrmejše pobočje je na jugovzhodu, prisotni so blagi pobočni procesi. Dno udornice je zaradi oddaljenosti neobdelano, je pa uravnano z ilovnatim materialom in rahlo nagnjeno proti jugovzhodu. V tem delu se odvaja voda v podzemlje, saj so ilovnata tla neprepustna za vodo, vidne so tudi plitve kotanje, ki se oblikujejo zaradi odtekanja vode in ilovnatega materiala v podzemlje. Nad njimi je najstrmejši del pobočja udornice, zato lahko sklepamo, da so na robu dna najaktivnejši procesi spiranja in korozije. To se odraža tudi na spodjedanju dela pobočja in hitrejših pobočnih procesih (Stepišnik, 2006). Udornica Dolina pod Mlečniki se nahaja vzhodno od naselja Volče in leži na južnem vznožju grebena Mlečnika in Osojnice. Nadmorska višina dna udornice je okrog 570 m. Med vsemi udornicami na Košanskem krasu ima najdaljši povprečni polmer (115 m) in največjo povprečno globino, ki znaša 50 m. Udornice Mankčev dol, Gašperjev Stankovec in Lučevnik ležijo severno od ceste Neverke– Kal na južnih pobočjih Boršta in Osojnice. Največji je Mankčev dol s prostornino okrog 400 m3. Posebna oblika ponora je estavela, ki vodo sicer požira, a jo občasno tudi bruha. Zato je istočasno bruhalnik in požiralnik. Kras je v notranjosti prepreden z vodnimi tokovi, ki tvorijo vezne posode, in s pritoki, ki se pojavljajo preko sifonov. Estavela je točka, ki vodo sprejema, kadar je splošna vodna raven pod njeno višino. Kadar pa podzemna vodna raven naraste, estavela lahko postane izvir. Na proučevanem območju je takšen primer Gabranca v Košanski dolini. Suhe doline so dolinaste oblike na kraškem površju brez površinskega vodnega toka (Geografski terminološki slovar, 2005). Nastale so z linearnim in površinskim delovanjem tekoče vode, ki se je kasneje prestavila drugam ali v podzemlje. Značilen primer suhe doline so Petrovce na Senožeškem podolju. Po slovenski Kraški terminologiji (1973) je jama človeku prehodna podzemska votlina, ki je daljša od petih metrov. Jame nastajajo s korozijskim širjenjem razpok v karbonatni kamnini (ob prelomih, razpokah, lezikah). Jame so podzemni kanali, ki jih je naredila skozi kras tekoča voda. Rovi so lahko nastali v freatični, epifreatični ali vadozni coni. Vsak od načinov pretakanja vode oblikuje različne jamske rove, z razvojem krasa, se te cone prestavljajo navzdol in nastaja zapleten preplet jam različnih starosti in oblik (Mihevc in Zupan Hajna, 2008). Brezstrope jame so jame ali deli jam, ki jih je proces kraške denudacije odprl in odstranil. To pomeni, da je denudacija raztopila kamenino nad njimi in s tem odstranila njihov strop. Tako nekoč podzemske kraške oblike postanejo del današnjega kraškega površja. Ravno tako med brezstrope jame uvrščamo pojave, pri katerih površje prereže s sedimenti zapolnjene jame, ki v morfologiji reliefa niso izražene. Najpogosteje je to siga ali alohtoni rečni sedimenti. Kjer uravnano površje prereže bolj ali manj vodoravno jamo, nastanejo razpotegnjeni jarki, podolgovate vrtače ali nizi vrtač (Mihevc, 2016). Približno kilometer stran od (regionalne) ceste Dolnja Košana–Nova Sušica, vzhodno od naselja Neverke, se nahaja brezno Gabranca. V tem delu Košanske doline je kraški ravnik z nekaj redkimi vrtačami in posameznimi kopastimi vrhovi. Gabranca leži sredi doline, ki jo je v kraški ravnik vrezal občasno tekoč pritok Sušice. Približno 2,5 km odsek doline domačini imenujejo Dnesa. Dolina je večji del leta suha, občasno pa po njej teče levi pritok Sušice. Sušica pripada povodju Mrzleka, ki se pri Ribnici izliva v Reko (Margon, 2002). Gabranca je kraški pojav, imenovan estavela. Ob velikih količinah padavin podzemni vodni tokovi naraščajo in takrat Gabranca deluje kot izvir oziroma bruhalnik. Ob upadanju voda pa se obnaša kot požiralnik. Takrat voda iz brezna ne more površinsko odtekati proti Reki, temveč le pod Kras. Vhod v Gabranco leži na nadmorski višini 414 m. Predstavlja ga lijakasto vstopno brezno v premeru 10 m, vhodni rov je globok 13 m. Glavni rov se z vmesnimi razcepi nadaljuje do sifona na nadmorski višini 122 m, za katerega se je domnevalo, da je neprehoden. Leta 1998 so jamarji odkrili, da je sifon samo zasut in se pravzaprav razširi ter nadaljuje do vodoravne jame, ki se navpično spušča do globine 214 m. Na tej globini se nahaja voda, jamarji pa so opazili tudi močerila. Najbolj presenetljiva značilnost Gabrance je izredno veliko nihanje vode ob suši in obilnejših padavinah. Gladina vode v Gabranci tako niha za vsaj 214 m, kar je po doslej znanih podatkih jamarjev največ v Sloveniji. Najgloblja točka Gabrance leži nižje kot površinski tok Reke in nižje kot jezero v Martelovi dvorani v Škocjanskih jamah. V sušnem obdobju vode iz Gabrance in tega dela Košanske doline tako ne morejo odtekati niti v bližnjo Reko, niti v Škocjanske jame. Jamarji domnevajo, da vode odtekajo neposredno proti izvirom Timava (Margon, 2002; Dolgan, 2006; Trajkov, 2013). Na kratki razdalji se od Sajevškega ravnika do Gabrance piezometrična gladina hitro zniža (Gams, 2003). V kraškem vodonosniku se vode pretakajo večinoma podzemno. Ob močnejših in dolgotrajnejših padavinah se nivo podzemne vode dvigne in voda se na posameznih mestih prelije na površje (Kogovšek in sod., 2008). Ob večjih količinah padavin prihaja tudi do poplav (fotografija 7). Jama Stanovica se nahaja ob železniški progi Pivka–Košana slaba dva kilometra severovzhodno od železniške postaje Košana. Leži na nadmorski višini 523 m. Jamarji so se spustili do 35 m globine, sama jama pa je dolga približno 50 m (Kataster jam, 2005). Stanovica ima dva vhoda, ki si stojita le nekaj metrov narazen. Obdana sta z gostim grmičevjem, kar priča o tem, da nima ravno veliko obiskovalcev. Stanovico so v preteklosti zasipali s smetmi, natančneje s kurjimi odpadki bližnje valilnice podjetja Pivka Perutninarstvo. Še danes se iz jame začuti smrad, viden je še ostanek – betonska gmota, ob kateri se je tovornjak ustavil, da je nato stresel odpadke. Ob Stanovici se proti severovzhodu razprostira manjša globel, ki se nato obrne proti severozahodu in ji lahko sledimo do visokega nasipa železniške proge, po drugi strani pa naprej proti severozahodu v smeri proti naselju Volče. Neverški spodmol se nahaja v bližini železniške proge med Pivko in Košano jugovzhodno od Boršta (675 m). Vhod leži na nadmorski višini 584 m, dolžina jame znaša 230 m, njeno globino pa so jamarji izmerili na 83 m. Jamski sistem leži v krednih apnencih (Kataster jam, 2005). Geografski terminološki slovar (2005) spodmol označuje za razmeroma kratko, skoraj vodoravno votlino z visoko previsno steno na vhodu. Obenem je naziv spodmol na širšem območju Pivškega v ljudskem jeziku splošna oznaka za jame. Najbolj strm del nad vhodom v jamo je v severovzhodnem delu. Jami Golobinka in Grenjak se nahajata SV od naselja Neverke v pobočjih Boršta in Osojnice. Večja je Golobinka, ki ima vhod na 518 m nadmorske višine, dolga je 75 m, v globino pa seže do 35 m. Grenjak leži nekoliko nižje in ima 14 m dolžine z dvema metroma globine (Kataster jam, 2005). Jama Zalovka se nahaja tik pod vrhom Maslovca (823 m), severno od naselja Volče. Vhod v jamo se nahaja na nadmorski višini 770 m. Njeno dolžino so jamarji izmerili na 53 m, v globino pa meri 25 m (Kataster jam, 2005). Geomorfološka karta je karta, ki prikazuje kompleksno podobo reliefa nekega območja. Iz nje sta razvidna tip reliefa in razmestitev oblik, posredovati pa mora tudi informacije o velikosti oblik ter njihovih morfometričnih značilnostih. Na eni karti ni mogoče prikazati vseh reliefnih oblik ali enakovredno vseh njihovih značilnosti, zato se je potrebno odločiti, katere reliefne značilnosti so pomembnejše in jih postaviti v ospredje pred ostalimi. V izdelani geomorfološki karti sem v ospredje postavil kraški tip površja z vsemi večjimi površinskimi kraškimi oblikami. V središču karte leži najvišji vrh Vremščica, od katerega nadmorska višina pada na vse strani. Prve kraške kotanje se začnejo severno od najvišjega vrha na okrog 830 m nadmorske višine. Na nekaterih izmed njih so antropogeni kali, v katerih se nabira deževnica za napajanje živine (fotografija 13). Proti severu in vzhodu se nato število kraških kotanj in njihova gostota povečuje. V tem delu so tako na proučevanem območju evidentirane štiri udornice, ki si v nizu sledijo med Žužkovko in Maslovcem. Največja gostota vrtač se nahaja na območju Jelenja med Senožečami in Žužkovko. V tem delu smo v bližini naselja Laže pod Medvejkom (737 m) na območju z ledinskim imenom Grižce evidentirali brezstropo jamo, saj se tod nahaja kraška depresija z nizom petih vrtač in sledovi sige. Dna vrtač brezstrope jame se nahajajo v nadmorskih višinah med 650 in 670 m, skupna dolžina pa znaša okrog 450 m. Na geomorfološki karti lahko razpoznamo več vrtač, ki se vrstijo v nizih dinarske smeri, vendar v njih nismo zasledili sige ali drugih ohranjenih alohtonih sedimentov. Iz zgornjega profila lahko razčlenimo, da so južna pobočja Vremščice bolj strma, v njih zaznamo nekaj rečnih dolin, ki se stekajo v Notranjsko Reko. Na severni strani so pobočja bolj zložna. Tukaj prevladuje kraški relief s kraškimi pojavi, kot so vrtače in udornice. V diplomskem delu sem predstavil nekaj pomembnejših geografskih elementov, ki vplivajo na razvoj Vremščice in njenega sosednjega območja. Prav tako sem poskušal potrditi obe na začetku postavljeni delovni hipotezi. Vremščica predstavlja nekakšno ločnico tako v družbenem kot tudi v naravnogeografskem smislu. Vrh Vremščice se je skozi zgodovino uporabljal kot mejnik med različnimi pokrajinami in drugimi upravnimi enotami, danes občinami. Tudi v fizičnogeografskem smislu predstavlja območje Vremščice prehodnost submediteranskega v celinski svet, kar se odraža v podnebju, temperaturah, padavinah in tudi v rastju. Divaški in Raški prelom sta zelo pomembna dejavnika pri oblikovanju kraških pojavov na proučevanem območju. Divaški prelom predstavlja mejo med površinsko bolj zakraselim območjem v jugozahodni smeri in manj zakraselim območjem v severovzhodni smeri. Tako se je na južni strani preloma na stiku krednih, paleocenskih apnencev in eocenskega fliša razvil sistem Škocjanskih jam z vsemi udornicami kot jih poznamo danes. Na severni strani preloma gradi površje liburnijski apnenec, ki je gostejši od krednih apnencev in nekoliko manj propusten za vodo ter zato manj kraški. Raški prelom ima podoben učinek med vrhom Vremščice in Košansko dolino, saj se je na krednih in paleocenskih apnencih v severovzhodni smeri razvil kraški relief z vsemi značilnimi kraškimi oblikami. V južni in zahodni smeri prevladujejo flišna tla, na katerih se je razvil rečno-denudacijski relief. Izpolnil sem tudi enega osnovnih ciljev, saj sem izdelal geomorfološko karto z vrhom Vremščice v središču in označili večje kraške oblike: vrtače, udornice, jame, brezstrope jame. Območje zagotovo ponuja še veliko možnosti za nadaljnja raziskovanja tudi s pomočjo lidarskih posnetkov, s katerimi lahko naredimo zelo natančne modele reliefa in so bili v pomoč pri izdelavi geomorfološke karte. 
