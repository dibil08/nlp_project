Diplomsko delo obravnava speleološke značilnosti izbranih jam na Krasu. Obdelane so aktivne vodne jame, po katerih teče podzemna Reka, vodokazna brezna in izbrane suhe jame, katerih nastanek povezujemo neposredno z podzemnim tokom Reke. Predstavljeni so tisti fizično geografski elementi, ki vplivajo na nastanek in razvoj jam. Na kratko so opredeljene tudi osnovne značilnosti oblikovanja jam in jamskih sedimentov, predvsem sige. Terensko delo je bilo opravljeno v nekaterih izmed največjih in najbolj znanih jam na južnem delu Krasa – v Škocjanskih jamah, Divaški jami, Trhlovci, Vilenici in Lipiški jami. Na podlagi analize jamskih prostorov, sedimentov in reliefnih oblik so podane možne faze v razvoju izbranih jam. Jame so človeku poznane od vedno. Uporabljal jih je kot zavetišče ali bivališče. V njih pa so živeli tudi bogovi (npr. Mitra, poznani so obredi darovanja v Mušjo jamo in podobno). V jamah so živeli tudi zli demoni, le redko pa tudi dobre vile. In vedno je bila prisotna želja, da bi vedeli, kaj se skriva za temnimi vhodi ter da bi razumeli kako so te jame nastale in na kakšen način so povezane s podzemnim tokom Reke. Na Krasu je veliko jam. Ko je bil Kras še gol in se je po njem pasla drobnica, so domačini uporabljali jame kot zatočišče pred nevihto, v njih so lahko pekli krompir ali spravili živino. Globoke jame (brezna) pa so bile idealen prostor za odmetavanje nepotrebnih stvari s površja. Že zgodaj (v Vilenici že v 17. stoletju, v drugih jamah pa predvsem v 19. stoletju) so jame postale tudi vir zaslužka, ko so si turisti želeli ogledati lepote podzemlja. Skupaj s turisti so prihajali na Kras tudi raziskovalci, ki so skušali razvozlati uganke, ki jih ponuja. Raziskovalci oz. jamarji so bili tako domačini kot tudi možje z mest nekdanje monarhije. Tradicija jamarstva in raziskovanja Krasa ni nikoli prenehala, prav tako ni nikoli ugasnila želja po odkrivanju novih jam. In še vedno je ena največjih ugank Krasa element, ki ga na površju ni – voda. Reka, ki ponikne pod Škocjanom in se znova pojavi pri Devinu, svojo skrivnost le počasi razkriva in jo najbrž nikoli ne bo v celoti razkrila. Mnogi ljudje se sprašujejo, zakaj neki se je potrebno plaziti se v temne in vlažne luknje. Vendar ti ljudje ne vedo, da lahko samo z znanjem pravilno in trajno uporabljamo naravne vire, kot je na primer pitna voda, da je v globinah tudi življenje in naravno bogastvo ter da s svojo dejavnostjo na površju vztrajno uničujemo ekosistem Krasa. Na Krasu poznamo več sto jam. Te se med seboj močno razlikujejo, saj so nastale v različnih pogojih, so različno stare in so prešle skozi različne faze speleološkega razvoja. Najstarejše jame je že doseglo denudacijsko zniževanje reliefa, jih uničilo ali pa vključilo v površinski relief. V globini, nedosegljivo našemu proučevanju pa danes nastajajo in se razvijajo zametki novih jam. Namen diplomskega dela je predstaviti speleološke značilnosti predvsem tistih jam, ki so povezane s podzemnim tokom Reke. V nekaterih jamah lahko podzemni tok Reke opazujemo še danes, v drugih, od koder se je voda že umaknila, pa lahko opazujemo oblike in sedimente, ki pričajo o nekdanjem vodnem toku. Cilji diplomskega dela so naslednji: predstaviti nekatere fizično geografske značilnosti Krasa, ki imajo pomembno vlogo pri nastanku in oblikovanju jam (geološke, morfološke in hidrološke značilnosti) ter osnovne pojme o nastanku jam; predstaviti aktivne vodne jame, skozi katere teče Reka, vodokazna brezna, toje jame, ki so občasno zalite z vodo ter izvire Timave; predstaviti izbrane fosilne, suhe jame na J delu Krasa. Izbrali smo naslednje jame: Tiho jamo v Škocjanskih jamah, Divaško jamo, Trhlovco, Vilenico in Lipiško jamo. Izbrali smo nekatere izmed največjih in najbolj poznanih vodoravnih in suhih jam Krasa; poskušati uvrstiti izbrane fosilne jame v speleogenetski prostor. V Krasu so različni tipi jam, ki odražajo pogoje, v katerih so jame nastajale. Vsaka jama je delo vode. Če skozi jamo preneha teči vodni tok, na jamo vplivajo drugi dejavniki in procesi. Ti pogosto zabrišejo prvotne oblike. Tako so na primer v starih suhih fosilnih jamah redko ohranjene oblike inicialnih rovov in njihove skalne releifne oblike, saj so pogosto sledili procesi podiranja jamskih sten in odlaganja sige. Kljub temu pa lahko kot delovno hipotezo uporabimo predpostavko, da so v nekaterih jamah prvotne oblike rovov sicer zabrisane, kljub temu pa so se ohranili določeni elementi, ki kažejo na pretekle razmere v teh jamah. V nizu jam med Škocjanskimi jamami in izviri Timave lahko najdemo sledove, ki pričajo, da jih je oblikoval pomemben vodni tok. Pri izdelavi diplomskega dela so bile uporabljene kabinetne in terenske metode. Terenske metode so obsegale pregledovanje in dokumentiranje jamskih prostorov in oblik v izbranih neaktivnih jamah. V jamah sem opazovala predvsem naslednje elemente: kamnine, v katerih je jama nastala, plasti; oblike in dimenzije dvoran; sedimente v jami; reliefne oblike v jami; sigo v jami (razporeditev, obliko in barvo). Po zgoraj navedenih elementih smo skušali opisati vsako izbrano jamo po posameznih dvoranah oz. enotnih predelih jame. Kabinetne metode so obsegale zbiranje gradiva in podatkov o jamah na Krasu. Po opravljenem terenskem delu sem podatke, pridobljene v jamah, analizirala in na njihovi osnovi izbrane jame skušala uvrstiti v speleogenetski prostor. V diplomskem delu smo uporabljali slovenska ledinska in krajevna imena na italijanskem delu Krasa. Pri nekaterih manj znanih imenih smo v oklepaju navedli tudi italijansko ime. Iz tega izhodišča izhaja tudi poimenovanje Reke. Do izvirov Timave je uporabljeno ime Reka, tudi v italijanskih jamah. V celotni nalogi so pogosto uporabljene kratice za naslednje organizacije: IZRK: Inštitut za raziskovanje krasa Postojna, JDS: Jamarsko društvo Sežana, JZS: Jamarska zveza Slovenije in PŠJ: Park Škocjanske jame. Katastrske številke jam so za italijanske jame označene tudi s kratico VG, kar pomeni oznako Venezia – Giulia. Posebnih težav pri izdelavi diplomskega dela ni bilo. Ker je del Krasa tudi v Italiji, sem vključila tudi italijanski del, saj sem želela prikazati Kras celostno. S Krasom se je ukvarjalo veliko avtorjev. Prvi monografiji Krasa sta Duemila grotte iz leta (Bertarelli, 1962) in Il Timavo (Boegan, 1938). Kras je bil monografsko obdelan v poglavju v knjigi Kras (Gams,1974). Leta 1999 je izšlo delo Kras – pokrajina – življenje – ljudje, v katerem je zajeto celotno področje Krasa – tako fizično kot tudi družbeno geografsko (Kranjc, 1999). V pričujočem diplomskem delu so podatki o italijanskem delu Krasa črpani predvsem iz Gallijeve La ricerca del Timavo sotteraneo iz leta 2000. Gams je leta 2003 izdal Kras v Sloveniji v prostoru in času. Monografija je dopolnjena in nekoliko spremenjena izdaja Krasa iz leta 1974. Geološka zgradba Krasa je prikazana na listih Osnovne geološke karte Trst, Gorica, Postojna in Ilirska Bistrica v merilu 1: 100.000. Jurkovšek s sodelavci je leta 1996 izdal tudi formacijsko geološko karto 1: 50.000 za južni del Krasa. O nastanku morfoloških enot in morfologiji Krasa sta pisala predvsem Gams (1974) in Radinja (1965). Z jamami (so) se ukvarjali predvsem Gams – opisal je Škocjanske jame (1962, 1983) in Vilenico (1984), Gospodarič – opisal je Škocjanske jame (1977, 1984), Divaško jamo (1985) in Trhlovco (1985), Mihevc – Kačna jama (1984), speleogeneza Divaškega Krasa (1998) in brezstrope jame (1996), Kranjc – zgodovina raziskovanja Krasa in hidrološke razmere v Škocjanskih jamah (1986, 1998), Knez – tektonika Škocjanskih jam (1996) in Slabe – skalni relief v jamah (1995). O vodilnih strukturah jame Vilenice je pisal Šušteršič (1992). O porečju Reke je pisal Rojšek (1981), o poplavah Reke pa Habe (1966) in Lozej (2000). O vodni gladini v Krasu so pisali predvsem Habič (1985) ter Civita in Cucchi s sodelavci (1995, 2002). Z mineralno sestavo jamskih sedimentov se je ukvarjala Zupan – Hajna (1994), s starostjo sedimentov v jamah pa Gospodarič (1981) ter Bosak, Pruner in Zupan – Hajna (1998). Teorijo o nastanku in oblikovanju jam sem povzemala predvsem po Fordu in Williamsu (1992). Med najpomembnejšimi viri pri izdelavi diplomskega dela pa so bili članki iz publikacij Naše jame in Acta carsologica. Neprecenljiv vir podatkov je tudi Kataster jam Jamarske zveze Slovenije in jamarski zapisniki. Jamarji so pogostokrat edini vir podatkov o razmerah v jamah, njihove izkušnje, znanje, napor in prizadevnost so neprecenljivi. V diplomskem delu so vključene aktivne vodne jame (jame z Reko), vodokazna brezna in nekatere suhe jame, v katerih je potekalo tudi terensko delo. Pozornost sem namenila tistim jamam, po katerih danes teče Reka ali del Reke, in jamam, za katere sklepamo, da jih je oblikovala Reka v preteklosti. Za terensko preučevanje sem izbrala nekatere večje neaktivne fosilne jame na J delu slovenskega Krasa. Kras je nizka apnenčasta planota, ki se razteza med Tržaškim zalivom in Vipavsko dolino. Z nadmorskimi višinami od 200 do 500 m je v primerjavi s sosednjimi morfološkimi enotami, npr. Snežnikom (1000 – 1200 m n.v.) ali Trnovskim gozdom (800 – 1200 m n.v.), nizek, vendar izrazito planotast, kar se najlepše opazi z morja (Kras, 1999, s. 9). Na JZ sega čez slovensko – italijansko državno mejo do Tržaškega zaliva in nizkih flišnih pokrajin (Istre in Šavrinov), na Z pa do aluvijalne Furlanske nižine (naplavina Soče). Najbolj neopazen prehod je proti Čičarji, Podgorskemu Krasu in Matarskem podolju, ki so prav tako sestavljeni iz apnenca. Meja z ostalimi sosednjimi enotami je jasna, saj poteka po meji apnenec – fliš. Na V se Kras loči od Pivke, na JV od Brkinov in doline Reke, na SV pa od Vipavske doline (Kras, 1999, s. 9 – 10). Morfološko se Kras deli na gričevje – imenovano brda (Vrhpoljska, Taborska, Gabrška, Volniška in Trsteljska) ter planotast svet: Socerbsko – Podgorski Kras, Divaški Kras, Senožeški Kras, Komenski Kras, Kostanjeviški Kras, Doberdobski Kras in Nabrežinsko – Bazoviški ravnik (Gams, 2003, s. 253 – 254). "Površina Krasa je približno 440 km2, dolžina je v dinarski smeri okrog 40 km, širina pa do 13 km" (Kranjc, 1999, s. 11). Kot planota visi v smeri S – SZ. Od Divaškega Krasa do Doberdoba se na približno 46 km zniža od n.v. 440 m do 98 m. To pomeni naklon 7,4 m/km. Nakloni pa so po posameznih delih precej različni. Tako je npr. naklon od Opatjega sela do Doberdoba kar 22,5 m/km (Gams, 2003, s. 254). Zaradi topnosti in vodoprepustnosti apnenca so nastale podzemne in površinske kraške oblike. Od površinskih kraških oblik so najbolj pogoste škavnice, korozijske stopničke, škraplje, vrtače in udornice. Kot podzemne oblike pa so se razvili podzemni rovi – jame in brezna (Kras, 1999, s. 41 – 47). V pričujočem diplomskem delu je bila upoštevana zgoraj navedena omejitev Krasa, obravnavano ni bilo območje Čičarije, Podgorskega Krasa in Matarskega podolja. Omejili smo se le na domnevno porečje Reke. Kras pripada v širšem smislu Zunanjim Dinaridom. Glede na pripadnost tektonskim enotam pa je razdeljen na: - Goriško – vipavski sinklinorij, ki mu pripada SV del Krasa. Proti JV prehaja v → - Tržaško – komenski antiklinorij, kateremu pripada večina Krasa. Sestavljen je iz večjih in manjših gub, najpomembnejši sta Krepeljska in Brestovska brahisinklinala. Pomembna sta tudi dva preloma v dinarski smeri, in sicer Raški prelom, ki je širok več sto metrov, v tej coni se je oblikovala soteska reke Raše, ter Divaški prelom, ki poteka od Gorjanskega proti Divači. - Reški sinklinorij. Pripada mu JZ del Krasa. Glavni strukturni enoti nižjega reda sta Lipiška sinklinala in Velikogradiška brahisinklinala. (Jurkovšek at al., 1996, s. 65 – 71) Kamnine na Krasu so večinoma apnenci in dolomiti, nastali iz krednih in terciarnih karbonatnih usedlin plitvih toplih obkontinentalnih morij. Najstarejše kamnine pripadajo Brski in Povirski formaciji. To so dolomitne in apnenčeve breče, bituminozni zrnati dolomit ter apnenec in dolomit iz zgornje krede. Te kamnine so zastopane južno od Divaškega preloma – na SZ delu Krasa, do Sežane in Divače ter na italijanski strani od Repentabora proti SZ. Na italijanski strani so to kamnine v skupini Gradec (M. Coste) in Repen. Nad Povirsko formacijo ležijo bioklastični apnenci Repenske formacije. Nahajajo se v pasu od Škrbine preko Komna do Kobjeglave. Pojavljajo se tudi S od Velikega Dola in Koprive ter med Divačo, Sežano in J od Repentabora proti izvirom Timave. V Italiji so to apnenci Col. Neposredno nad Repensko formacijo ležijo plastoviti apnenci Sežanske formacije. Nahajajo se na območju med Koprivo in Dutovljami, na SZ delu Krasa ter med Sežano in Divačo. Najmlajši je rudistni kredni apnenec, ki pripada Lipiški formaciji. Zastopan je na S obrobju Krasa, med Lipico in Divačo ter med Dutovljami, Tomajem, Avberjem in Štorjami. Apnenci Lipiške in Sežanske formacije so na italijanskem delu Krasa uvrščeni v formacijo Briščki in zavzemajo največji del Krasa na italijanski strani meje. Ti apnenci obsegajo pas v dinarski smeri od izvirov Timave do območja med Colom in Opčinami. Maastrichtijski in paleocenski starosti pripada Liburnijska formacija (v Italiji Griža), ki jo sestavljajo plastoviti in ploščasti apnenci, lapornati apnenci in apnenčeva breča. Apnenci te formacije so severno od Divaškega preloma med Krepljami in Križem ter med Štorjami, Divačo in Vremskim Britofom. Južno od Divaškega preloma pa so v pasu med Kozino, Lipico in Opčinami do Nabrežine. Najmlajši je alveolinsko – numulitni apnenec eocenske starosti. Nahaja se na območju Brestovice pri Povirju (območje teh apnencev je obdano z apnenci Liburnijske formacije). Drugo območje, kjer se nahajajo eocenski apnenci, je pas južno od Lokve in Opčin (južno od liburnijske formacije). Na italijanskem delu je to openski apnenec. Eocenski fliš je zastopan na zelo ozkem območju Velikega Gradišča (J od Lokve), na območju med Kačičami, Paredom in Danami pri Divači ter J od Brestovice pri Povirju. Večje območje je v Italiji, kjer je fliš na manjšem območju pri Nabrežini in Sesljanu. Največje sklenjeno flišno območje je od Križa proti Trstu in naprej proti Istri. (Jurkovšek et al., 1996; Kras, 1999, s. 25 – 39, Galli, 1999, s. 96 – 97) Ena od najpomembnejših značilnosti Krasa je njegova hidrologija. Na Krasu ni površinsko tekočih voda. Sklenjena razpoklinska prepustnost apnenca omogoča vertikalno prenikanje vode oz. podzemeljski – kraški odtok. V povezavi s kraško hidrologijo je zelo pogosto uporabljen izraz kraški vodonosnik. Kraški vodonosnik je masa apnenca, ki zadržuje vodo, ki se steka s kraškega površja v podzemlje. Poleg zadrževanja vode poteka v vodonosniku tudi napajanje z vodo in njeno odtekanje. Vsi votli prostori v vodonosniku so od določene globine naprej napolnjeni z vodo. Primer velikega vodonosnika je tudi Kras. Dobro zakraseli kredni in paleocenski apnenci ter dolomiti omogočajo, da velik del padavinske vode hitro ponikne in polni zaloge vodonosnika. Na območju Krasa pade letno okrog 1500 mm padavin. Od tega predstavlja evapotranspiracija približno 50% (Kras, 1999, s. 53). To pomeni, da odteče v kraško podzemlje približno 375 milijonov m3 vode. Padavinska voda predstavlja primarni vir infiltracije. Sekundarni vir napajanja vodonosnika predstavljajo vodni tokovi, ki pritekajo z neprepustne kamninske podlage na Kras. V Kras ponikajo skozi požiralnike ali ponorne jame. Najbolj znan vodni tok, ki napaja kraški vodonosnik, je Reka. Vode se v porečje Reke stekajo s Snežnika, Brkinov, dela Pivke in Košanske doline. Od Škofeljskega mostu do Škocjanskih jam teče Reka po 3 km dolgi soteski. V vodonosnik Krasa se stekajo tudi Sajevški potok iz Pivške kotline, Senožeški potok iz Košanske doline, Raša in del vode iz Vipave blizu Mirna. Občasno priteka v kraški vodonosnik tudi talna voda iz proda in drugih rečnih sedimentov Furlanske nižine. Ocenjuje se, da steče v vodonosnik Krasa letno skupno približno milijarda m3 vode. Enaka količina je izteče skozi kraške izvire – približno 30 m3/s. Podatki o zadrževanju vode v vodonosniku so vezani na kraške jame, v katerih je stalni vodni tok. Podzemni tok Reke se ob dolomitnem pasu (dolomitne plasti so slabše prepustne in imajo lahko v večjih globinah vlogo relativnega izolatorja) med Sežano in Divačo razdeli. En del vode teče severno od tega dolomitnega pasu, drugi pa južno. Pred izviri Timave se toka spet združita. (Kras, 1999, s. 53 – 63) Hidrogeološki sistem Reke obsega območje velikosti več kot 1000 km2, kar pomeni porečje Reke, manjše dele porečja Vipave in Raše ter manjših drenažnih porečij. Ekstenzivno hidrogeološko porečje meri 736 km2. Od tega je 534 km2 na slovenskem delu Krasa, 202 km2 pa na italijanskem (Civita et al., 1995, s. 182). Reka je dostopna v naslednjih jamah: Škocjanske jame, Brezno treh generacij, Kačna jama, Jama 1 v Kanjaducah, Brezno v Stršinkini dolini, Labodnica in Jama Lazaro Jerko. Vodni tokovi so dostopni še v naslednjih vodokaznih breznih: Dolenjca jama, Mejame, Belinca jama, Ponikevska draga, Koprivško brezno, Preserska jama, Drča jama, Polajeva jama, Škalovo brezno na Gnojinah, Plutone di Basovizza, Fovea Martel, Pozzo della Ferrovia, Pozzo dei Colombi, Fovea Maledetta di Santa Croce, Abisso di Cristalli, Grotta A.F. Lindner / Tanna delle volpe in Grotta Doljankin. Večina podzemeljskih vodnih poti je nedostopnih, zato je spoznavanje zakonitosti pretakanja precej težko (Habič, 1985, s. 40). Nivo kraške vode pomeni jasno mejo med zalitim in nezalitim delom krasa. Gladina vode ni ne sklenjena ne ravna ploskev, saj je neenakomerno porazdeljena. "Voda zaliva le votline in pore v kamnini, zato je njena površina razčlenjena v mrežo bolj ali manj povezanih prostih gladin in pritisnjenih vodnih površin v razpokah in špranjah, rovih in drugih votlinah ter vmesnih kamninah." Zaradi tega se pojavljajo različne višine vode. Gladina kraške vode je stopnjasta ali rahlo nagnjena k izvirom. Znotraj kamnine pa je nagnjena k bolj prevodnim žilam in tokovom (Habič, 1985, s. 40). "Proste in pritisnjene vode so v medsebojni tlačni ali piezometrski zvezi, če so žile v kamnini dovolj razvejene in prevodne. Povezanost kraških gladin se odraža v skladnem nihanju prostih gladin" (Habič, 1985, s. 40). Gladina vode (piezometrični nivo) precej niha. Ob veliki količini padavin se nivo vode v Z delu Krasa dvigne za 30 m (npr. v abisso di Cristalli ali v grotta Lindner). Na V delu pa se voda dvigne za več kot 100 m (v Labodnici in jamah blizu ponorov Reke) (Civita et al., 1995, s. 183). Voda izteka iz vodonosnika v kraških izvirih, ki ležijo na najugodnejšem mestu na robu vodonosnika (Kras, 1999, s. 54). Položaj izvirov je odvisen od geološke zgradbe in geomorfološkega razvoja. Ta dva dejavnika opredeljujeta hidrogeološke značilnosti zaledja. Način iztoka je odvisen od prevotljenosti in prepustnosti kamnin. Izviri vode so v višini absolutnih (morska gladina) ali lokalnih (najnižja vrzel v neprepustnem obrobju krasa) kraških erozijskih baz (Habič, 1985, s. 40). Kraški izviri kraškega vodonosnika so na njegovem SZ robu, kjer je flišna pregrada najnižja. Sem spadajo morski in obmorski izviri Brojnice na obali SZ od Trsta ter izviri Timave pri Devinu na nadmorski višini 2,5 m (Kras, 1999, s. 54). Vodonosnik Krasa označuje heterogena zgradba – tako zunanja (različni viri napajanja) kot tudi notranja. V tem kompleksnem sistemu se namreč primarni drenažni kanali prepletajo s številnimi manjšimi kanali in razpokami, ki so medsebojno povezani. Tok podzemne vode se ugotavlja s speleološkimi raziskavami, hidrološkimi opazovanji (pretoki, gladine talne vode, padavin) in sledilnimi metodami. Včasih so kot sledila uporabljali jegulje, soli in razna barvila. V novejšem obdobju pa se uporabljajo tudi meritve naravnih izotopov devterija (2H), kisika-18 (18O) in tritija (3H) (Kras, 1999, s. 54 – 58). Podzemne vode Krasa so že v antiki vzbujale zanimanje. Prvi naj bi o povezavi Reke in izvirov Timave pisal Pozidonij iz Apameje: "Reka Timava priteka z gora, pada v brezno in potem, ko preteče pod zemljo okoli 130 stadijev, izvira ob morju." (1 atenski stadij je 185m) (Kras, 1999, s. 54). Prve hidrogeološke raziskave v začetku 20. stoletja so bile usmerjene na proučevanje zveze med Reko in izviri Timave. Temeljile so na speleoloških raziskavah in sledilnih poskusih (Kras, 1999, s. 59 – 60). Voda teče skozi Kras (od ponorov do izvirov) različno hitro. Dolžina podzemeljskih kanalov ni poznana, zato je možno oceniti le navidezno hitrost. Ta je izračunana iz zračne razdalje. Med Škocjanskimi jamami in izviri Timave je navidezna hitrost od 90 do 290 m/h (Kras, 1999, s. 54). Ugotovljene hitrosti toka, ki so odvisne od hidroloških razmer, so bile ob sledilnih poskusih sledeče: 80 – 90 m/h ob nizkih vodah; 109 – 164 m/h ob srednjih vodah; več kot 300 m/h ob visokih vodah. Ti podatki kažejo na dobro in hitro komunikacijo vode v kraškem vodonosniku. Nižje vrednosti hitrosti dosegajo ponikalnice, ki pritekajo z nekraškega obrobja, in sicer: 104 m/h med Vipavsko dolino in izvirom Doberdob; 25 m/h med Sajevškim potokom in izviri Timave, 83 m/h med Sajevškim potokom in izvirom Sardoč; 86 m/h med Rašo in izviri Timave, 64 m/h med Rašo in Sabliči ter 136 m/h med Rašo in izvirom Sardoč. (Kras, 1999, s. 60) "Reka izvira kot Vela voda na SV pobočju kopastega vrha Dletvo (784 m n.v.) iz neprepustnih flišnih kamnin" (Rojšek, 1987, s. 8) oz. "tik onkraj slovensko – hrvaške meje, v Mlakah na južni strani Snežnika" (Kranjc, 1998, s. 28). Površinski tok Reke je dolg okrog 54 km, porečje pa meri okrog 365 km2. 32% porečja predstavljajo kraške kamnine, kjer je težko določiti razvodnico. Na pretočnih ali prelivnih območjih prihaja tudi do vertikalne bifurkacije. Tak primer je Zgornja Pivka, kjer ob visokih vodah površinske vode odtekajo v Pivko (občasni potoki), podzemne pa v potok Podstenjšek, ki je pritok Reke (Kranjc, 1998, s. 28). Največji apnenčasti enoti porečja Reke sta Vremščica in Snežnik (Osnovna geološka karta SFRJ, listi Il. Bistrica, Postojna, Trst). Najbolj izdatna pritoka izpod Snežnika sta Bistrica in Podstenjšek na desni strani porečja (Rojšek, 1987, s. 10). 68% porečja predstavljajo neprepustne, večinoma flišne kamnine. Flišni del porečja predstavljajo na levi strani Brkini in njihovo nadaljevanje proti JV (Dolenjski in Notranjski vrhi), na desni strani pa Košanska dolina. Največja pritoka z Brkinov sta Molja in Padež, s košanske strani pa Sušica (Kranjc, 1998, s. 28). Dolžina vseh pritokov Reke je po Državni topografski karti RS v merilu 1: 50.000 okrog 267 km, od tega je 113 km stalnih, 154 km pa nestalnih. Reka ima več nestalnih pritokov kot stalnih. Več pritokov je na levi strani porečja, to je z Brkinov (DTK 1:50.000; 51, 52, 53, 61). Pod Gornjimi Vremami prestopi Reka na apnenec. Dolina je najprej zarezana v lastno teraso Reke, pod Škofljami (od mosta naprej), pa teče po približno 3 km dolgi soteski do prvega ponora v Škocjanske jame (Kras, 1999, s. 77). Reka je svoj tok in ponor v preteklosti večkrat spreminjala. Na to kažejo jamski flišni sedimenti na površju in velike udornice v okolici Škocjana (Sokolak, Globočak, Lisična, Jablanc, Sapedol ter Velika in Mala dolina) (Gams, 2003, s. 261). "Reka se je torej ponekod vrezovala v iste kanale, ponekod pa opuščala stare in dolbla nove. Nekdanji vodni kanali so danes suhi rovi in stranske jame, vsi nad nivojem sedanje podzemeljske Reke. Nekatere izmed jam so morda izdolbli nekdanji pritoki Reke. Raziskave kažejo, da Reka danes mehansko poglablja svojo strugo s hitrostjo 1 – 445 mm/1000 let, hitrost korozije pa je 3 mm/1000 let" (Kras, 1999, s. 78). Aktivni požiralniki so v soteski v strugi Reke tudi v današnjem času. Požiralnike so mašili že mlinarji, da jim ni zmanjkalo vode. Zadnji večji dogodek v zvezi s požiralniki je bil septembra leta 1982. Pod Gornjimi Vremami se je odprlo brezno velikosti 5 X 10 m, globoko več kot 20 metrov, v katerega je odtekala vsa voda Reke. Ta voda ni dosegla Škocjanskih jam, saj je bila struga Reke skoraj prazna (Kranjc, 1998, s. 28 – 29). V požiralnik je odtekalo 0,01 m3/s, pretok v Škocjanskih jamah pa je znašal 10 – 20 l/s. Ob nalivu meseca oktobra je Reka zasula brezno, a je bilo še nekajkrat aktivno v letu 1983 (Gams, 2003, s. 261). Ob nizkih vodah se pogosto oz. redno dogaja, da del vode ponika v lastno strugo na apnencu. Kljub temu pa Reka v Škocjanskih jamah nikoli ne presahne popolnoma. Reka je na koncu Škocjanskih jam v Zalitem kanalu na n.v. 195 m. Od Škocjanskih jam je 900 m še neznanega toka do Kačne jame. V Kačni jama Reka ni več enotna, ampak se razcepi v več krakov. Cona rovov, ki prevajajo vodo, je dolga 2 km, široka 1 km, visoka pa do 120 m. Vsi rovi niso enako prevodni, ko se povečuje pretok, so prevodni vedno višji rovi. Kadar pa Reka ponika že pred Škocjanskimi jamami, pa teče mimo Kačne jame tudi najnižja voda. Od Kačne jame je torej več kanalov, ki hkrati prevajajo vodo. Kanali se zopet združujejo nizvodno (Mihevc, 2001, s. 104 - 106). Ena izmed značilnosti Krasa so tudi poplave. Seveda ne površinske, ampak poplave v podzemlju. Preučevanje poplav v Krasu je izjemno težko zaradi dveh ključnih razlogov, in sicer: ker je Reka oz. kraška voda dostopna le v nekaj jamah in ker so jame z Reko ob poplavah težko dostopne oz. nedostopne zaradi enormnih količin vode. Nekatere poplave so bile "videne", na veliko poplav pa se lahko le sklepa na podlagi odloženega plavja mehanskih sedimentov. Poplave Reke v Škocjanskih jamah je opisoval Boegan v delu Il Timavo iz leta 1938. Tako je na primer beležil vse visoke vode za obdobje od leta 1884 do 1937. Med drugim je opisoval tudi pretoke Bistrice in poplave v Labodnici (Boegan, 1938). Na V delu porečja Reke je pomemben bruhalnik Gabranca pri Neverkah v Košanski dolini. V času spomladanskih in jesenskih padavin je jama izvir voda, ki ponikajo ob južnem robu Pivške kotline. V jamo pa se steka tudi padavinska voda iz Slavenskega ravnika. Voda, ki izvira se imenuje Sušica in se pri Ribnici izliva v Reko. Ob visokih vodah je voda na n.v. 414 m. Dolgo je veljalo, da je voda v času suše na n.v. 292 m. Člani DZRJ Luka Čeč iz Postojne pa so v obdobju 1997 – 2002 v času suše raziskali nove rove in s tem poglobili jamo na 214 m globine. V času največjuh suš je voda v jami na n.v. 200 m. Najgloblja točka v jami, sifonsko jezero, je torej na nižji nadmorski višini kot Martelovo jezero v Škocjanskih jamah (Margon, 2002, s. 113 – 123). Voda v jami niha za 212 m, kar je največ pri nas. Kot je omenjeno tudi pri opisu Škocjanskih jam, je za Reko značilno izjemno nihanje pretoka vode. Razlika med najmanjšim in največjim je kar 1:2419, kar je posledica močnih nalivov in hitrega odtoka poplavnega vala (Mihevc, 2001, s. 52). Reka začne poplavljati, ko je odtok vode s flišne podlage tako hiter, da ne more hkrati ponikati v požiralnike (Habe, 1966, s. 45). Mihevc in Kranjc (1988) sta proučevala poplave v dolini Reke in ugotovila, da se na površju pojavijo poplave, ko je 24 – urna količina padavin več kot 50 mm (Mihevc, 2001, s. 52). Ponovno merjenje višin največjih poplav v Škocjanskih jamah so opravljali divaški jamarji leta 1999. Ugotovili so, da se dobljene višine bistveno ne razlikujejo od višin, ki jih navaja Boegan leta 1938. Najvišja zabeležena poplava leta 1826 je dosegla koto 343 oz. 346 m. Dno Podorne dvorane je na n.v. 316 m, prehod med Podorno dvorano in Paradižem pa na n.v. 343 m. Najvišja n.v. Podorne dvorane in Paradiža pa je 350 m (Lozej, 2000, s. 22). Več podatkov o poteku poplave je za poplavo leta 1965. Že avgusta je bilo veliko padavin (24. in 25. 8. okrog 100 mm), septembra pa se je začelo izredno deževje. V treh dneh je padlo 127 mm padavin. Reka je naraščala s hitrostjo 5 m/h in dosegla koto 320 m. Za boljšo predstavo: Reka je poplavila Tomassinijev most v Veliki dolini, segala je 29 m nad Cerkvenikov most v Šumeči jami oz. dosegla točko na turistični poti na prehodu iz Tihe v Šumečo jamo, kjer je danes tabla Reka 2.9.1965. Reka je poplavila tudi sotesko do Škofelj. Že isto noč pa je začela tudi vpadati, in sicer v sunkih s hitrostjo okrog 4,3 m/h (Habe, 1966, s. 48). Tudi ob tej poplavi je voda segala v Tiho jamo. Dvorana orgel je na n.v. 334 m, Orjak v Veliki dvorani pa na n.v. 336,5 m. Do Tihe jame je Reka narasla tudi leta 1935 (Lozej, 2000, s. 22). Po letu 1965 sta bili še dve večji poplavi. Novembra leta 1975 je Reka segala približno 1,5 m nad Cerkvenikov most v Šumeči jami. Ob tej poplavi je bila precej poškodovana električna napeljava v Šumeči jami. Reka je narasla tudi v noči iz 3. na 4. november leta 1992. Voda je naraščala čez noč. 4. novembra dopoldne je bila voda 20 cm pod najnižjo točko turistične steze. Najvišji vodostaj je dosegla ponoči, ko je zalila najnižjo točko Šumeče jame, plavje pa odložila tudi na spodnjih stopnicah proti Dvorani ponvic (Cencič, Fedrigo, Lozej, 2005). Najvišjo višino poplav v Kačni jami je videl Gregor Žiberna – Tentava leta 1896. Takrat je Reka dosegla koto 240 m (Mihevc, 2001, s. 102), v Škocjanskih jamah pa koto 283 m (Boegan, 1938, s. 44). Mihevc predvideva, da so redne poplave do kote 240 m (voda se dvigne za 120 m), verjetno pa tudi do kote 280 m. Reka najbrž naraste 10 – 15 m po vsakem močnejšem deževju (Mihevc, 2001, s. 102 – 103). V Jami 1 v Kanjaducah je višina poplav vsaj 70 m, na kar kaže odložena plastika (Berčič, 2006). Najvišja poplava v Labodnici je dosegla koto 115 m. Ta poplava je bila februarja leta 1915, voda je v dveh dneh narasla za 87 m, kar pomeni 1,8 m/h. Večje poplave so bile še leta 1914 (kota 67 m) in leta 1920 (kota 104 m) (Boegan, 1938, s. 80, 85). "Jami Labodnica in Lazaro Jerko sta med seboj oddaljeni 3,5 km. Poplavni val se v obeh jamah pojavi istočasno, spremembe temperature in prevodnosti so skoraj sočasne in imajo podobno usmerjenost" (cv: Cucchi, Zini, 2002, s. 84). Cucchi s sodelavci je s pomočjo preučevanja Reke prišel do ugotovitve, "da se hitrost poplavnega vala v času, ko je pretok na izvirih večji od 90 m3/s, spreminja in ni vedno odvisna od količine padavin. Med ponorom Reke in Labodnico potrebuje Reka 10 – 12 in 24 – 30 ur; med Labodnico in izviri pa 4 – 5 in 20 – 24 ur" (Cucchi, Zini, 2002, s. 84). Na izvirih Timave poplavni val ni odvisen le od Reke, temveč tudi od prevodnikov iz Soče in Vipave (Cucchi, Zini, 2002, s. 84). "Vodna gladina pa zelo hitro niha. Vzrok za to je hidravlični pritisk, ki povzroči, da močnejši tokovi vzpodbudijo vodo v globinah. To dokazuje, da so jame povezane z istim vodnim krogotokom" (Cucchi, Zini, 2002, s. 84). Po 41 km podzemnega toka Reka izvira pri Štivanu kot reka Il Timavo – v slovenskem jeziku Timava (Civita et al., 1995, s. 171). "Iztok vode iz kraškega vodonosnika je v skupini glavnih izvirov, v skupini manjših izvirov in v nizu (ob)morskih izvirov od Nabrežine do izvirov Timave" (Galli, 1999, s. 10). "Iztoki Timave so na območju 2 km v smeri S – J na kraškem območju od Štivana pri Devinu do meje z dolino Moščenice" (Boegan, 1938, s. 91). Nadmorska višina izvirov je 2,5 m (Kras, 1999, s. 54). Glavni izviri Timave so trije. Prvi rokav (pri stari cerkvi) je širok 30 m, drugi rokav (od prvega je oddaljen 20 m) je širok 20 m, tretji pa je širok 40 m, od drugega je oddaljen 60 m (Boegan, 1938, s. 97). Ti trije glavni izviri se združijo v enotno reko po 350 m, ki je široka 42 m in se po 550 m izlije v morje (Boegan, 1938, s. 91, 97). Povprečna izdatnost izvirov Timave je 30,2 m3/s, minimalna 9,1 m3/s, maksimalna pa 127 m3/s. Ta izdatnost pa ni samo posledica vode Reke, ampak celotnega kraškega vodonosnika. Pomembno vlogo imajo tudi vode Soče in Vipave (Kranjc, 1998, s. 29). Dnevni pretok izvirov Timave se lahko zelo spreminja v kratkem časovnem obdobju. To pomeni, da lahko naraste do 60 m3/s v dveh dneh ali pade na 15 m3/s v manj kot petih dneh (Civita et al., 1995, s. 174). "Rečna struga je na n.v. 3 – 5 m pod morsko gladino. Voda izvira tudi iz nekaterih razpok v kamnini površinske vode ter nekaterih, ki so še nižje od rečnega dna in so bolj aktivne ob visokih vodah" (Boegan, 1938, s. 97). Glavni izviri Timave so prvi trije, vendar je skupno 18 izvirov oz. iztokov Timave, poleg tega je še veliko manjših, ki so aktivni le ob visokih vodah. Od glavnih izvirov do doline Moščenice je na razdalji 1300 m več kot 30 izvirov z majhnim potencialom. V izvirih Timave je bila najdena tudi človeška ribica (Boegan, 1938, s. 91). Manjši izviri (Nabrežina, Sardoč in Moščenice – jug) so bolj ali manj neodvisni od glavnih kanalov Timave. Ti izviri so s Timavo povezani le ob visokih vodah, sicer pa se napajajo lokalno (Galli, 1999, s. 10). Da so vode izvirov Nabrežina, Sardoč in Moščenice neodvisne od Timave kažejo kemične in toplotne razmere (Civita et al., 1995, s. 183). Vodni tok Lokavec zbira vodo iz jezer Doberdob, Sabliči in Laškega jezera ter izvira Lisert, ki so sicer neodvisni od Timave. Vendar pa se po drenažnih kanalih vode Lokavca zlivajo v iste kot vode Timave (Boegan, 1938, s. 91; Galli, 1999, s. 11). Celotno območje od pristanišča v Tržiču do izvirov Timave je bilo v zadnjih 30 letih močno regulirano (Galli, 1999, s. 11). Na območju izvirov Timave je bilo opravljenih veliko raziskav, analiz in sondaž (207 postaj na 20 ha območja). "Interpretacija vodi k hipotezi, da obstaja podzemna delta, sestavljena iz veliko krakov. Kraki se v celotni coni nikoli ne združijo v enega samega, čeprav so nekateri od njih v recipročni komunikaciji. Poleg tega ni potrebna direktna soodvisnost med glavnimi rokavi in nekoliko šibkejšimi rokavi na severu (nekateri od teh napajajo vodovod Randaccio). Na to, da rokavi niso popolnoma združeni, kažejo tudi raziskave geoelektričnih profilov v dveh breznih pri izvirih Timave. Ti dve brezni dejansko presekata dva vodna rova, ki sta neodvisna eden od drugega, nahajata pa se na globini 25 m" (cv:Galli, 2000, s. 69). V neposredni bližini izvirov Timave so naslednje jame: pozzo della Ferrovia (226 VG), pozzo dei Colombi (227 VG), grotta del Timavo (5483 VG), grotta nuova del Vilaggio del Pescatore (5842 VG) in grotta della Peschiera del Timavo (3948 VG) (cv: Galli, 1999, s. 12). V izvire Timave so se prvič potopili leta 1956, in sicer v prvi rokav v dolžini 145 m. Leta 1967 in 1979 pa v tretji rokav v dolžini 168 m. Leta 1988 je bila najdena povezava med tretjim rokavom in grotto del Timavo. Leta 1990 so potapljači uspeli povezati prvi izvir in tretji rokav z grotta del Timavo. V veliki dvorani z globino 75 m pa so našli povezavo s pozzo dei Colombi. Skupna dolžina znanih rovov je 1600 m, največja globina pa 62 m (Cirillo, 2005). Iz kraškega vodonosnika izteka voda tudi v izvirih pri Nabrežini na n.v. 0 m. Na dolžini 350 m je 9 izvirov s povprečnim pretokom 0,23 m3/s. Voda izteka zaradi flišnih sedimentov, ki ležijo 3 m pod morjem. Ostali podmorski izviri znotraj Tržaškega zaliva so na območju med Sesljanom in Nabrežino (Ribiško naselje, Černica, Devin) (Civita et al, 1995, s. 176 – 177). Ti izviri se napajajo z lokalnim vodnim tokom v prelomih in majhnih prevodnikih. Niso direktno povezani z glavnim tokom podzemne reke (Civita et al., 1995, s. 183 – 184). V Sloveniji je trenutno več kot 8500 odkritih jam, na obravnavanem območju Krasa pa nekaj več kot 730 (Kataster jam JZS, 2005). Največja gostota jam je na območju Sežane, Lipice in Divače. Povprečna gostota jam je 1 – 1,5 jame/km2 površja, severno od Sežane pa več kot 20 jam/km2 površja, v širšem območju Sežane pa je okrog 10 jam/km2 površja (Kras, 1999, s. 71). JZS pri evidentiranju jam (katastru) vsaki jami določi tudi tip jame – izvirne, ponorne, estavele, vodne jame z neaktivnim vhodom, suhe, ledene in snežne, dihalniki, neprehodni kraški izviri, neprehodni požiralniki in ponori. Tipu jame sledijo tudi podtipi (Čekada, 2005). Ta sistem oz. tipologija je že nekoliko zastarela, nekatere jame pa se uvrščajo v več kategorij. Kljub temu pa lahko na osnovi te tipologije dobimo splošen pregled tipov jam, ki so zastopani. V preglednici so nekateri tipi združeni, nekatere jame po Katastru JZS pa niso uvrščene v vodne jame – to velja za novoodkrite jame z Reko – Brezno treh generacij, Jama 1 v Kanjaducah in Brezno v Stršinkni dolini. Poleg tega nekatera vodokazna brezna niso uvrščena v tip vodokaznih brezen. Večina jam na Krasu je suhih, med njimi prevladujejo brezna. Jamska sistema sta dva, in sicer Škocjanske jame in Kačna jama. Glavne značilnosti krasa, ki vplivajo na njegov razvoj, so vertikalno prenikanje padavinske vode, odnašanje snovi v raztopini in zanemarljiva akumulacija. Jama je za človeka prehodna zemeljska votlina (Gams, 2003, s. 112). Po Fordu in Williamsu (1989) pa je jama "korozijsko nastala naravna podzemeljska odprtina v skali, ki je širša od 5 – 15 mm. Take neprehodne prostore imenujemo špranje" (cv: Gams, 2003, s. 112). Človeku je dostopen le majhen del podzemlja (najverjetneje okrog 5 %). Razlogi, da je večina jam človeku nedostopnih so preozki prehodi ter zasuti ali vodni kanali (Ford, Williams, 1989, s. 248). Začetno fazo oblikovanja kraških kanalov lahko povzročijo porozni medskladoviti presledki (nastali med diagenezo in drugimi procesi), oksidacija piritov ali tektonika (pri nas alpidska orogeneza) – lezike, pokline, premiki, tektonsko zdrobljene cone in prelomi (Gams, 2003, s. 113 – 114). Po kraških kanalih je v začetni fazi laminarni tok, nato pa turbolentni. Pri laminarnem toku so tokovnice vzporedne, hitrosti so manjše od 10-3 m/s. Ko pride do preboja, se v celotni sekvenci od ponora do izliva vzpostavi turbolentni tok. Prehod med laminarnim in turbolentnim tokom je določen z Reynoldsovim številom (predstavlja kombinacijo premera kanala, gostote, hitrosti in viskoznosti tekočine). Prehod med laminarnim in turbolentnim tokom ima vrednosti Reynoldsovega števila med 2000 in 3000. Kadar je vrednost Reynoldsovega števila več kot 3000, je tok samo še turbolenten (Šušteršič, Knez, 1995). Sčasoma se večina pretoka odvija po manjšem številu kanalov, ki pa se vedno bolj razširjajo. Turbolentni tok povzroči možnost prenašanja peska in proda. S tem se rov erozijsko razširja, nastanejo enakomernejši preseki (Gams, 2003, s. 114). Razvoj jam v globini Ford in Williams sta leta 1989 predstavila t.i. model štirih stopenj razvoja jam v globini ('Four state Model'). Model je poenostavljen in idealiziran, v jamah se običajno pojavljajo različne kombinacije. Model predstavlja naslednje stopnje oblikovanja jame: 1. Batifreatična jama (bathyphreatic cave). Oblikuje se enojen kanal pod gladino kraške vode, saj je frekvenca razpoložljivih razpok majhna. Ta stopnja ima največjo hidravlično odpornost. Maksimalna globina, do katere segajo ti rovi, ni poznana. Aktivne, to je zapolnjene batifreatične jame, so težko dostopne ali nedostopne za raziskovanje. 2. Freatična jama z več zankami (phreatic cave with multiple loops). Te jame se oblikujejo, kjer se poveča frekvenca razpok. Višino kraške vode določajo najvišje zanke. V začetku je nivo kraške vode visok, ko pa se kanali prostorninsko razširijo, se nivo kraške vode zniža, dokler voda ne postane ujeta lokalno. 3. Jame s kombinacijo freatičnih komponent in komponent v višini kraške vode (caves with mixture of phreatic and watertable – levelled components). Jame na tej stopnji predstavljajo kombinacijo krajših in plitvejših zank ter skoraj vodoravnih kanalov v višini kraške vode. Frekvenca razpok je velika, hidravlična odpornost pa se zmanjšuje. Horizontalni segmenti izkoriščajo glavne prelome ali razširjajo vzdolž lezik. 4. Jama v idealni višini kraške vode (ideal watertable cave). Frekvenca razpok je tako velika ali pa je odpor tako majhen, da nizek gradient določa skoraj direktno smer proti izvirom. Rovi v tej fazi lahko prevajajo vso površinsko odtekajočo vodo. Višina kraške vode je v višini jame (Ford, Williams, 1989, s. 261 – 263). Ko skozi kanal teče vodni tok, le – ta začne prilagajati kanale svojim lastnostim. Pri tem so najpogostejši naslednji trije mehanizmi: - Vrezovanje (entrachment). Izolirani vadozni jarek ali kanjon se oblikuje, ko se zniža nivo kraške vode, vrh zanke pa postane aeracijski. - Obhod (bypassing). Ta mehanizem nastopi, ko visoke vode zapolnijo spodnji del freatične zanke s sedimenti, nizke vode jih niso sposobne odnesti. Voda si zato najde drug, vzporedni kanal, ki postane vse pomembnejši za prevajanje vode. - Parageneza (paragenesis). Paragenetski je lahko katerikoli rov freatične ali epifreatične cone, kjer prihaja do nanašanja rečnih sedimentov. Paragenetski rovi izvirajo iz glavnih kanalov. S tem, ko se kanal razširi, se hitrost vode skozi kanale zmanjša. Posledica nižje hitrosti je sposobnost odlaganja sedimentov v rečni strugi in na jamskih stenah. Voda zato korodira strop. Proces parageneze se zaključi v nivoju kraške vode (Ford, Williams, 1989, s. 271 – 273). V neprežeti coni se po znižanju gladine kraške vode razvijeta dva tipa jam: Opuščeni svežnji (drawdown vadose caves). Te jame so nastale ob zgodnjih mrežah primarnih kanalov. Najbrž so prvi tip jam, ki se razvijejo v kamnini. Čeprav se več kot 90 % njihove prostornine oblikuje z erozijo v neprežeti coni, sta potek rovov in oblika freatična (Ford, Williams, 1989, s. 267 – 268). Invazijske vadozne jame (invasion vadose caves). Nastale so tam, kjer visoko nad gladino kraške vode vteka ponikalnica ali vodotok izpod ledenikov. Za te jame je značilen profil ključavnice (Šušteršič, Knez, 1995, s. 159). Invazijske vadozne jame so lahko prvi tip jam, ki se je razvil na mestih, kjer je efektivna poroznost zelo velika oz. Za brezna v vadozni coni sta značilni dve skrajnosti, običajno pa so brezna kombinacija obeh oblik. Oblikovanje brezen z močnim slapom. Padajoča voda teži k ustvarjanju preprostih okroglih ali lečastih profilov. Ti profili se pogosto spremenijo. Oblikovanje brezen z relativno počasnim in stalnim tokom. Ta se oblikuje kot prenikanje vode na dnu epikraške cone ali pod kraškimi depresijami. Voda lahko odteka v kanale invazijskih vadoznih jam. V idealnih pogojih vodni tok ni nikoli dovolj velik, da bi voda prosto padala v vertikalni stopnji. Vodni tok pada radialno od točke vnosa in povzroča nastajanje korozijskih žlebičev na stenah. Ta brezna imajo simetrično obliko kupole na vrhu in okroglo spodaj. Ta tip brezen se oblikuje predvsem tam, kjer so plasti vodoravne ter kjer je malo razpok, a z veliko odpornostjo (Ford, Williams, 1989, s. 303). Pomemben proces, ki vpliva na dimenzije jame, so tudi podori. Neposreden vzrok za podore je mehansko porušenje ravnotežja znotraj ali med plastmi ali prelomnimi conami. Kamnina v dvorani (oboku) je podvržena povešanju, zgoraj ležeča teža pa se prenese predvsem na stene in povzroči močno povečanje pritiska v stenah. Največji podori so na mestih, kjer so skladi vodoravni in dobro stratificirani. Mehanski podor plasti se zgodi, ko je kritičen razmik med dvema opornikoma prekomeren za debelino in porušno jakost kamine. Podor se širi navzgor. Podre se lahko ena ali več sosednjih plasti istočasno. Podor se stabilizira, ko je razmik med dvema opornikoma (med plastmi, ki so na novo razkrite) manjši kot kritična širina za njegovo debelino. Mehanski razdor je najbližji razlog za vse podore in predstavlja končno stanje v jami. Časovno razporeditev in mesto podorov pa določajo trije najpomembnejši dejavniki: opuščanje freatičnih kanalov. Voda, ki se pretaka skozi kanal, lahko poveča efektiven upor za 30 – 50 %; vadozni vodni tokovi. Ti razširijo kanal preko radija ali mejne širine nosilca lokalno v vrezovanju meandra in stičišču rovov ali pa splošno vzdolž kanala, ki postane naplavni (alluviated); prenikanje agresivne vode skozi vadozno cono. Ta proces povzroči rahljanje stropa. Pri tem gre za podobno krušenje kot ga povrzoča led. V veliko jamah se sklepa, da so največje podore sprožili potresi. (Ford, Williams, 1989, s. 309 – 314) Faze razvoja jam Pri razvoju jam ločimo tri faze: 1. Mlada faza: prevladuje širjenje votlin 2. Zrela faza: odlaganje sedimentov 3. Stara faza: podiranje skal s stropa in sten Procesi v zreli in stari fazi pogosto potekajo sočasno (Gams, 20003, s. 118). Pomemben pokazatelj procesov in značilnosti pretakanja vode v kraških rovih so tudi jamske skalne oblike. Glavne oblike jamskega skalnega reliefa so žlebovi in žlebiči, kotlice in vdolbinice, štrline in odlomi ter odkruški. Te oblike so posledica delovanja naslednjih procesov: vrtinčenja vodnega toka ob kamnini, stika kamnine z drobnozrnato naplavino, polzenja vode po obodu brezen in rovov, kondenzacije vlage, zmrzovanja, biogenih procesov in razpadanja kamnine (Slabe, 1995). V krasu so različni načini pretakanja kraške vode. Tako se ločijo tri cone: Neprežeta (vadozna, aeracijska) cona. To je cona med kraškim površjem in nižjim pasom, ki je prežet z vodo. Značilno je, da se padavinska voda pretaka navpično. Razlike v prevodnosti so zelo velike. Bolj povezani prevodniki so na mestih, kjer je kamnina prepokana in potekajo špranje vzdolž lezik (Gams, 2003, s. 43). Ta cona ni nikoli popolnoma zalita z vodo. Poleg padavinske voda ta cona prevaja tudi vodo invazijskih jam. Značilna oblika te cone so kamini, ki nastanejo s prosto padajočo prenikajočo vodo. Z denudacijo se kamin odpre na površje in nastane brezno (Šušteršič, Knez, 1995). Skalne oblike oblikujejo predvsem hitri vodni tokovi, kamnina pa je izpostavljena tudi vplivom kondenzije, zmrzali in biogeni koroziji (Slabe, 1995, s. 44). Epifreatična cona. Ta cona je med neprežeto in prežeto. Predstavlja gladino kraške vode ali piezometrično gladino. Vodna gladina je nesklenjena zaradi vmesnih skalnih gmot. Zgornja meja cone je piezometrična gladina najvišjih poplav, spodnja meja pa gladina vode ob največjih sušah. Višina piezometra npr. v Labodnici niha za več kot 100 m, na izvirih Timave pa za 2 m (Gams, 2003, s. 45 – 46). Voda se v epifreatični coni pretaka včasih hitrejši vodni tokovi, v sušnem obdobju pa voda prekriva le dno rečne struge. Oblikujejo se srednje velike in manjše fasete ter stropne kotlice (Slabe, 1995, s. 44). Prežeta (freatična) cona. Ta cona je stalno zalita z vodo in prevaja freatično vodo iz soseščine ter padavinsko vodo iz neprežete cone. Voda se v tej coni giba po zakonu veznih posod, zato lahko teče tudi navzgor. Ta cona se deli na batifreatično cono, v kateri so freatični kanali, prevladuje pa turbolenti tok. Pod batifreatično je notefreatična cona. Ta predstavlja območje nastajanja kanalov. Tok je laminaren, voda pa je običajno toplejša in obogatena s sulfati (Šušteršič, Knez, 1995). Zaradi počasnega vodnega toka se v tej coni oblikujejo velike fasete in stropne kotlice (Slabe, 1995, s. 44). Jame v mladi fazi: vodne jame imajo špranjast, šilast ali lečast profil. Jame v zreli fazi: če teče voda po sistemu veznih posod je okroglast ali eforacijski (tlačni) profil; v primeru, da je zalit le spodnji del profila, je profil sodast (gravitacijski) z ravnim dnom in kupolastim stropom. Na obliko rovov pa poleg starosti vpliva tudi lega skladov. Glede na lego skladov lahko nastane pravokotni, trapezast, kvadratast ali hruškast profil (Gams, 2003, s. 119). V vadozni coni prevladujejo poševne jame, strme jame in prava brezna. V epifreatični coni pa prevladujejo vodoravne jame. Najdaljše jame so jame ponornice (Gams, 2003, s. 123). Jame se največkrat ločijo glede na to, v kateri coni se nahajajo – v vadozni ali freatični ali podorni ter po sedimentih. Veliki jamski sistemi so običajno kompleksni (Ford & Williams, 1989, s. 246). Sedimenti v jamah Sedimente v jamah delimo na dve glavni skupini – avtohtone in alohtone. Najbolj značilni so kalcitni sedimenti, ki sodijo med avtohtone. Med alohtonimi so najbolj značilne različne oblike fluvialnih sedimentov. V naših jamah so med avtohtonimi in alohtonimi sedimenti najbolj zastopani naslednji: Avtohtoni: Klastični: podori in fluvialni sedimenti (izhajajo iz podorov ali erozije kraške kamnine) ter sedimenti, ki so posledica preperevanja in eolski sedimenti (veter nanaša ostale klastične sedimente). o Sedimenti, ki se izločijo iz raztopine: najbolj znan v naših kraških jamah je kalcit. Alohtoni: Klastični: fluvialni in eolski sedimenti (na vhodih v jame, sicer so zelo redki) ter blato in koluvij (na vhodih); Organski: sedimenti, preneseni z vodo ali vetrom (od trosov do drevesnih debel) in zunanji (kosti, gnezda, prazgodovinski ostanki, fekalije, odpadki) (Ford, Williams, 1989, s. 317) "Siga je najpogostejša oblika nastopanja kalcita v kraških jamah" (Zupan – Hajna, 1994, s. 144) in skupaj z aragonitom predstavlja več kot 95 % vseh mineralov, ki se izločijo v jamah. Siga je sekundarnega nastanka (paravtohton mineral), saj je presedimentirana iz matične kamnine oz. izločena iz raztopine (Zupan – Hajna, 1994). Z raztapljanjem apnenca nastajajo kalcijevi in hidrogenkarbonatni ioni. Iz te raztopine, ki je prenasičena s CaCO3, se v jamskem prostoru CaCO3 izloči v obliki sige ali posameznih kristalov. Razlog, da se siga izloči, je sprememba parcialnega tlaka CO2, ki je v jami višji kot na površju (Zupan – Hajna, 1994, s. 144). Jamski zrak vsebuje od 2 – 20 krat več CO2 kot standardna atmosfera, vrednosti parcialnega tlaka CO2 v jamah lahko dosežejo do 6% (Ford, Williams, 1989, s. 66). Kemične reakcije v kamnini so reverzibilne in trajajo, dokler se ne vzpostavi stabilno ravnovesje oz. dokler ni raztopina nasičena. Raztapljanje kamnine oz. odlaganje sige poteka z naslednjimi procesi: bogatenje deževnice s CO2 in nastanek šibke ogljikove kisline H2O + CO2 ↔ H2CO3; kislina raztaplja karbonatne kamnine, nastanejo kalcijevi in hidrogenkarbonatni ioni CaCO3 + H2CO3 ↔ Ca2+ + 2(HCO3)- v jamskem prostoru se iz raztopine izloči siga Ca2+ + 2(HCO3)- ↔ H2O + CO2 + CaCO3 (Zupan – Hajna, 1994, s. 144; Gillieson,1996, s. 69) Čista in počasi mezeča raztopina tvori velike kristale, ki so bolj stabilni kot majhni (Zupan – Hajna, 1994, s. 144). Različne oblike sigovih tvorb so posledica različnih razmer v jami, na površju in pri pretakanju od površja do jame. Nekaj primerov: počasno prenikanje povzroči oblikovanje sferičnih tvorb, palet, cevčic, čebulastih tvorb,… na tla se voda ne odlaga več, zato na teh mestih ni stalagmitov; velike količine vode povzročijo rast stalagmitov, voda ne ostaja na stropu in ne tvori stalaktita; na delih jam, ki so pod vplivom vetra, so stalaktiti nagnjeni v smeri vetra, ker veter odpihuje vlago na zavetrno stran; ekscentrične tvorbe oz. helektiti se tvorijo ob zelo počasnem prenikanju vode, v trajno vlažnem zraku brez vetra, prisotne so le kristalne sile. (Gams, 2003). Gams loči dva tipa sigovih tvorb: 1. Gravitacijske sigove tvorbe (nastale po gravitaciji tekoče vode): cevčica, baldahin, bananasti kapnik, grozdasti kapnik, stoječi kapnik, viseči kapnik, steber, zavesa; sigove tvorbe, nastale s prenikanjem vode skozi kamnino ali sigo (stenska, stropna, talna sigova skorja, ščit (paleta), čebulasta tvorba, sigov prag) oz. v mirujoči sigotvorni vodi (sigova ponvica) 2. Kristalogene tvorbe: helektit, kristalni ježek, monokristal; vetrovni kapniki (Gams, 2003, s. 132 – 133). Čista, drobnokristalna siga je bele barve, debelokristalna pa je običajno obarvana rahlo rumeno ali rjavo. Ostale barve so posledica mehanskih nanosov mulja, gline in organskih snovi ter kationov v raztopini. Železovi kationi povzročijo rumeno, rjavo ali rdečo barvo; manganovi sivo ali črno; žveplovi rumeno; bakrovi pa zeleno (Zupan – Hajna, 1994, s. 144). Aktivne vodne jame so tiste, v katerih je odkrit podzemni tok Reke. Na slovenskem delu Krasa je takih jam pet, na italijanskem delu pa dve. Škocjanske jame predstavljajo jamski splet oz. speleološki sistem. Jamski splet pomeni, "da so večje jame in/ali brezna z lastnimi vhodi s površja (prehodne kraške votline oz. speleološki objekti) med seboj prepletene oz. povezane s prehodi ali skupno lego. Škocjanski jamski splet sestavlja enajst kraških votlin, ki imajo štiri samostojne vhode s površja. Od ponora si proti SZ sledijo: Škocjanska jama z Okroglico in Rovom, Velika in Mala Koščakova jama, Rečni "vodnjak", Miklov skedenj, Jama in Jamica nad Jezerom, Tominčeva jama, Ozka špilja, Jama strahov in Šumeča jama s Prukerjem in Tihim rovom (Tiha jama). Ti aktivni in fosilni speleološki objekti so povezani s površinskim delom spleta, in sicer z Malo in Veliko dolino" (Rojšek, 1993, s. 121 – 122). Eden od vzrokov, da so se na območju Škocjanskih jam oblikovale tako velike udornice in jame, je Reka, ki je največja slovenska ponikalnica. Veliko agresivno moč je imela predvsem v pleistocenu, zaradi večje produkcije pobočnega gradiva v periglacialnih pogojih, ko so bili Brkini skoraj celo leto zamrznjeni. Reka je takrat vnašala v jamo tudi veliko flišnega proda, s katerim je mlela po jamskih stenah (Gams, 1983, s. 22). Povprečni pretok Reke na Cerkvenikovem mlinu je okrog 9 m3/s, minimalni 0,16 m3/s, maksimalni pa 387 m3/s. Razlika med minimalnim in maksimalnim pretokom je torej 1: 2419. To je posledica močnih nalivov in hitrega odtoka poplavnega vala. Mihevc in Kranjc (1988) sta proučevala poplave v dolini Reke in ugotovila, da se na površju pojavijo poplave, ko je 24 – urna količina padavin več kot 50 mm (Mihevc, 2001, s. 52). Raziskovanje Škocjanskih jam se je začelo v 19. stoletju zaradi dveh ključnih razlogov – turizma in oskrbe prebivalcev Trsta z vodo (Žiberna, 1981, s. 128 – 136). Trst je začel prebivalstveno in prostorsko naraščati, ko je postal najpomembnejše pristanišče avstrijske države (Galli, 1999, s. 18). Verjetno je leta 1815 Joseph Eggendorfer preplaval rov Reke pod Škocjanom. V Škocjanske jame pa se je prvi spustil vodnjaški mojster J. Svetina skupaj z domačinom leta 1839. Raziskovalci jam so bili domačini iz bližnjih vasi in Trsta ter raziskovalci iz ostalih mest tedanje avstrijske države. Sistematično raziskovanje je začela tržaška, Primorska sekcija Nemško – avstrijskega planinskega društva (DÖAV) leta 1884. Jamarji so tako počasi odkrivali vodni del jame in premagovali slapove. Leta 1890 so odkrili Marchesettijev rov in raziskali Jezero smrti (danes se imenuje Mrtvo jezero). Leta 1904 so odkrili Tiho jamo. Leta 1991 je bil preplavan 60 m dolg odtočni sifon (Morel, 1992) – kasneje poimenovan Ledeni dihnik v Marchesettijevem jezeru, istega leta pa je bilo odkrito nadaljevanje jam (Puc, 1998). V sezoni 1991/1992 je ekipa 18 jamarjev znova prodrla do odtočnega sifona, vendar so zaradi nizkih temperatur dihalne naprave zmrzovale in so odnehali, uspešen potop je sledil leta 1992, ko je bilo raziskanih 680 m novih rovov (Morel, 1992, s. 152) Škocjanske jame sestavljata v splošnem dva dela: vodni in suhi del (Tiha jama). Tiha jama bo obravnavana v naslednjem delu, saj je bilo v njej opravljeno tudi terensko delo. Ta dva dela sta nastala v različno starih kamninah. Vodni del jame je nastal v turonijskem in senonijskem debeloskladovitem apnencu (kredni apnenec), Tiha jama pa tudi v drobnoskladnatem apnencu maastrichtija in danija (gornjekredni in paleocenski apnenec) (Gospodarič, 1984, s. 5). Reka najprej ponikne v Mariničevo in Mahorčičevo jamo pod Škocjanom (n.v. 317 m). Temu sledi površinski tok v Mali dolini, nakar teče pod naravnim mostom (Okno), ki loči Malo in Veliko dolino. V Veliki dolini teče v slapu v jezero. Od prvega ponora do jezera v Veliki dolini znaša strmec Reke 120 ‰. Reka zadnjič ponikne v Škocjanske jame pod razglediščem v Veliki dolini na n.v. 269 m. V osrednjem delu Škocjanskih jam teče najprej skozi Rudolfovo dvorano, nato pa 250 m skozi Svetinovo in Müllerjevo dvorano. Ob začetku Hankejevega kanala pod Cerkvenikovim mostom je n.v. Reke 250 m. V Hankejevem kanalu se smer toka iz dinarske smeri obrne v smer S – J, nadmorska višina pa se še naprej niža (Mihevc, 2001, s. 62; RP Škocjanske jame, 1998). Hankejev kanal je najdaljši enoten jamski rov Škocjanskih jam. V zgornjem delu je lečast profil. Profil je tu širok 15 – 20 m, globok pa 70 – 80 m (Mihevc, 2001, s. 74). Hankejev kanal ima tri dvorane, in sicer Dvorano planinskega društva, Rinaldijevo in Putickovo dvorano (RP Škocjanske jame, 1998). Putickovi sledi Shadelockova dvorana. Ti dve dvorani sta razširjen del kanala. Shadelockova dvorana brez ostrega prehoda prehaja v Martelovo dvorano. Na vhodu v Martelovo dvorano je n.v. 233 m, na koncu Martelove dvorane, v Martelovem jezeru, pa 214 m. Martelova dvorana je največja podzemna dvorana v Sloveniji. Poimenovana je po francoskem krasoslovcu E.A. Martelu. Martelova dvorana je dolga 308 m, široka povprečno 89 m, največja širina je 123 m, visoka povprečno 106 m, na najvišjem mestu pa visoka 146 m. Prostornina dvorane je 2.100.000 m3 (Mihevc, 1995, s. 39 – 44). Reka se torej v glavnem delu jame spusti na 1500 metrih za 55 m, kar pomeni, da znaša strmec 37 ‰ (Mihevc, 2001, s. 62). Martelovi dvorani sledi 1,5 m visok in 9 m dolg prehod v Marchesettijevo dvorano (Mihevc, 1995, s. 42). Za sifonom Marchesettijevega jezera je še 680 m rovov, ki so bili odkriti v sezoni 1991/1992. Sifon Ledeni dihnik je dolg 60 m, dno je na globini 22 m, sifonski rov je visok 7 m. Širina rova je neznana, verjetno je v začetnem delu povezan z Mrtvim jezerom. Ponekod so v sifonu hlodi, ki jih prenaša Reka. Za sifonom je 40 m dolgo jezero, sledijo pa kratek podor in brzice do 6 – metrskega Slapu, kjer se rov zniža in zoža, rov pa je zalit. Rov se zniža, saj je v spodnjem delu zapolnjen s sigo. Za ožino se rov zviša in razširi v velik zalit kanjon, imenovan Zaliti kanal. Kanjon se nadaljuje do dvorane, kjer Reka zopet ponikne v sifon. Dvorana je široka 30 m in visoka 30 m. Tudi v tej dvorani so odloženi hlodi, ki jih Reka prenaša kot plavje. Nad Slapom je stranski, obhodni 70 m dolg rov Galerija Mrzle vode, skozi katerega je stalni dotok vode izpod podora. Galerija Mrzle vode se konča v dvorani 50 m nad Reko. Skalno dno je razkrito za sifonom pred Slapom in na robu Slapu ter približno 2 m pod gladino v Marchesettijevem jezeru. Drugod skalno dno ni vidno, saj je prekrito s podori (Morel, 1992, s. 152 – 153). Pri nastanku in oblikovanju Škocjanskih jam so imeli pomembno vlogo predvsem trije elementi: lezike, pri katerih je prišlo do tektonskega zdrsa. Škocjanske jame so nastale v 300 m debeli skladovnici plastovitih apnencev; prelomi, med katerimi so najizrazitejši tisti v Šumeči jami, Martelovi dvorani, Mariničevi jami, Okno med Veliko in Malo dolino ter preloma v Veliki in Mali dolini; razpoklinske cone v smeri S – J in SZ – JV. Nekatere izmed con so za vodo neprepustne, druge pa jo močno prepuščajo. Pomembne so za nastanek niza brezen v boku Rudolfove dvorane in v Martelovi dvorani (Mihevc, 2001, s. 55 – 61). Med morfološkimi oblikami so med najznačilnejšimi oblikami fasete. Posebnost so ozke (2 mm široke), podolgovate (dolge 9 mm) fasete z ostrimi bočnimi prehodi. Ti prehodi pomenijo, da so zelo hitro rasle ter da ni bilo erozijskega delovanja vode. Fasete so majhne, torej je bil vodni tok hiter. Fasete se pojavljajo na skalah v dnu struge in na nekaterih stenah (Mihevc, 2001, s. 63 – 64). Ker ima Reka velik strmec in veliko količino vode, je sposobna prenašati velike količine rečnih sedimentov. V jamah odlaga predvsem grobo plavje in prod. Drobno plavje pa odnaša dalje (Kranjc, 1983, s. 27). S tem prodom brusi in gladi skalne površine. Zaradi tega največji del oboda Škocjanskih jam pokrivajo erozijske oblike, med katerimi so prevladujoče brušene površine. Značilne pa so tudi vzporedne raze na zaobljenih blokih v strugi Reke, široke 20 cm. Največ raz je pod Hankejevim kanalom, kjer bloki pokrivajo dno struge (Mihevc, 2001, s. 65). Mihevc (2001) loči dva tipa rovov: Inicialni rovi. Nastali so tam, kjer je bila najugodnejša smer glede na strukturo in gradient. Ti rovi so nastali v freatični coni, po prehodu iz laminarnega v turbolentni tok. Pri inicialnih rovih so ohranjene prvotne oblike, ki so se tudi kasneje malo spreminjale. Pogosto so te rove zapolnili sedimenti. Najznačilnejši primeri inicialnih rovov so: Štoln (40 m dolg rov od poti pred Tominčevo jamo do naravnega mostu), Tunel (začne se pod vrhom Schmidlove dvorane in vodi naravnost v Rudolfovo dvorano), brezna pod Tunelom ob steni Rudolfove dvorane, brezna oz. kamini v Müllerjevi dvorani in kamin v Hankejevem kanalu (Mihevc, 2001, s. 67 – 83). Rovi, ki jih je oblikovala Reka oz. njena predhodnica z lastnostmi velike ponikalnice. Ti rovi so velikih dimenzij in so v manjšem deležu navezani na inicialne geološke strukture oz. so te močno preoblikovane. Nastali so v vadoznih ali freatičnih razmerah. Freatični rovi so: rov nad Cerkvenikovim mostom do Mačje brvi, del Tihe jame in sedanji ponor Reke. Paragenetski ali erozijski rovi so nastali s širitvijo rova navzgor zaradi zasipavanja dna s sedimentom in korozijo stropa. Pomemben dejavnik pri paragenezi pa je tudi nesposobnost krasa, da poveča gradient in omogoči odvajanje vode in sedimentov z njo. Primeri paragenetskih rovov so: Schmidlova dvorana, strop Rudolfove dvorane, Dvorana ponvic in severni del Svetinove dvorane. Povečevanju rovov je sledil sekundarni proces – podiranje. V času nastajanja paragenetskih rovov je bila Reka oz. gladina kraške vode za daljše časovno obdobje v n.v. 300 – 340 m, gradient je bil usmerjen proti JZ. Po paragenezi pa je prišlo do močnega vrezovanja, vzrok za vrezovanje je bil izven jame. Vrezovanje se je najprej začelo v Martelovi dvorani, nato v Hankejevem kanalu. Sledilo je še poglabljanje Šumeče jame. V Šumeči jami je vrezovanje povzročilo, da se je izsipala tektonsko porušena in korozijsko razjedena kamnina oz. cona freatičnega skoka (nastala v freatični coni). S tem so nastale velike dimenzije tega dela jame. Prostorninsko se je Šumeča jama širila tudi s podiranjem sten zaradi vrezovanja. Reka pa se ni vrezovala med Veliko dolino, Rudolfovo in Schmidlovo dvorano ter Dvorano ponvic. Na tem delu je uporabila stare freatične rove kot obhodne rove (Mihevc, 2001, s. 67 – 83). Procesi oblikovanja rovov se ločijo teoretično, verjetno je del procesov potekal sočasno (Mihevc, 2001, s. 71) Pomemben proces Reke je prenos in odlaganje plavja. Plavje je v obliki lebdečega tovora (suspenza) ali rinjenega tovora (prod). Izvor lebdečega tovora je flišni del porečja, Reka pa odlaga melj in blato. Prod sestavljajo predvsem flišni peščenjaki (več kot 90%), kremenovi in karbonatni prodniki. S približevanjem Škocjanskim jamam se v nanosih Reke zmanjšuje delež flišnih prodnikov na račun karbonatnih, poleg tega pa se prodniki zmanjšujejo po velikosti. Prodniki so v Škocjanskih jamah, pa tudi v Kačni jami, slabo sortirani. To kaže na hudourniški tip vodotoka. Med lebdečim tovorom in prodom je pesek. Drobni pesek je na višinah, ki jih poplave v današnjem času redko dosežejo. Ta material Reka prenaša naprej proti morju. Drobni prod pa praviloma odlaga, hkrati pa tudi prenaša naprej. V strugi Reke se odlagajo predvsem grobozrnati sedimenti (Kranjc, 1986, s. 112 – 114). Poplavno ilovico v Martelovi dvorani sestavljajo: kremen (80%), plagioklazi (12%), ilit (2%), kaolinit (2%), klorit (2%), kalcit (2%) in montmorilonit (v sledeh) (Zupan – Hajna, 1995, s. 118). Med Škocjanskimi jamami in Kačno jamo je razdalja manj kot 900 m, podzemni tok Reke pa še ni poznan (Mihevc, 2001, s. 100). V bližini Divače je znana udornica Risnik. V njegovi neposredni okolici je bilo že leta 1970 registrirano Brezno pri Risniku, globoko 7 m. Zaradi močnega prepiha so divaški jamarji začeli s kopanjem leta 2000. Morfološko je površje na območju Brezna treh generacij vrtačasto, leži pa na ravniku, ki se razteza od Divaškega gabrka proti Lokvi in naprej proti Sežani. Brezno treh generacij leži v zgornjekrednih apnencih Sežanske formacije. To so plastoviti apnenci z redkimi rudistnimi biostromami (Jurkovšek et al., 1996). V teh apnencih so izoblikovane tudi Divaška jama, Trhlovca in jame na območju Orleka in J od Sežane. Poleg suhih jam so v teh kamninah tudi danes poznane aktivne vodne jame – Kačna jama, Jama 1 v Kanjaducah in Brezno v Stršinkini dolini. Iz vhodnega brezna se je leta 2000 odprl 34 m dolg in 19 m globok rov v smeri JV. Na koncu rova je podor, ki vodi do večje zasigane dvorane in brezna. V tej dvorani so divaški jamarji odkrili, da niso prvopristopniki. V jami so namreč našli trhle lestve, na stalagmit narisano glavo in ročne minerske vrtine. Kdo je bil prvi v jami, se ne ve. Po legendi pa naj bi Gregor Žiberna – Tentava v 20. letih 20. stoletja zaprl vhod v jamo, na dnu katere naj bi bila jezera. Zasigani dvorani sledi niz brezen do globine okrog 130 m ter podorno in zasigano kamenje. Na globini 130 m se brezno razširi v poševen rov z 20 m višinske razlike. V tem rovi so peščene sipine. Na globini 170 m se rov razcepi v dve vzporedni brezni, med seboj ločeni z naravnim mostom, približno 70 m nad strugo Reke. V pritočni smeri je jezerce, ki je ob nizkem vodostaju Reke veliko 10 X 20 m, strop jame je visok približno 15 m, jama na tistem mestu zavije. Bregovi Reke so strmi, Reka pa teče v brzicah približno 150 m. Vzporedno z glavno strugo Reke je še en manjši rokav Reke dimenzij 5 X 5 m. Ta rov ne prevaja vode stalno. Ob združitvi obeh rokavov se struga Reke zoži in meri 2 – 3 m. Reka teče nato v brzicah, njena struga pa zopet zavije. Po opisu novodkritih delov Kačne jame (iz leta 1997) in primerjavi z načrtom Kačne jame divaški jamarji sklepajo, da so prišli do Jezera Phare v Kačni jami. To pomeni, da je B3G še en vhod v Kačno jamo (Kravanja, 2003, s. 63 – 68). Kačna jama je tretja najdaljša slovenska jama s skupno dolžino rovov 12.750 m (Gams, 2003, s. 462) in največja na Krasu (Gams, 2003, s. 277). Jamski rovi se raztezajo na območju velikosti 2000 X 1300 m, ležijo pa med n.v. 154 in 290 m (Mihevc, 2001, s. 105). Jama leži v skladovitih krednih apnencih, v spodnjih delih (Škocjanski kanal in Rov desetih jezer) je tudi dolomitizirani apnenec kredne starosti. Največje dvorane so se oblikovale ob prelomnih conah v smeri S – J (Mihevc, 2001, s. 84). Za razliko od Škocjanskih jam, kjer je rov enoten, so rovi Kačne jame v dveh etažah; spodnji so v n.v. med 154 in 195 m, zgornji pa med 220 in 240 m (Mihevc, 2001, s. 105 – 106). Kačna jama je poznana že zelo dolgo. Prve raziskave je organiziral A. Hanke, po njegovi smrti pa A. Marinitsch. Leta 1888 je Hanke prodrl 60 m globoko. Naslednjega leta, 1889, pa so najeti delavci, domačini Gregor Žiberna – Tentava, V. Rešaver in J. Rebec dosegli dno vhodnega brezna. Leta 1890 je Hanke raziskal in opisal vhodno brezno in Vzhodni rov. V letih, ki so sledila, so domačini zgradili lestve do dna vhodnega brezna. V začetku 70. let 20. stoletja so začeli logaški jamarji sistematsko iskati podzemno Reko. Decembra leta 1972 so jamarji prišli do Reke (Kenda, Petkovšek, 1974). Raziskave v 70. letih so jamo podaljšale na 8470 m (Mihevc, 1984, s.11). Logaški jamarji so ob pomoči jamarjev iz nekaterih drugih društev in jamskih potapljačev leta 1997 odkrili nadaljevanje jame. Raziskali so več kot 3,5 km stranskih rovov v smeri Škocjanskih jam (Nagode, 1998, s. 126). Vhodno brezno je v dnu vrtače na n.v. 435 m, brezno je globoko 186 m. Nastalo je v razpoklinski coni, ki poteka v smeri S – J. Brezno je v začetku trojno z vmesnimi pretini, na globini 60 – 80 m se brezna združijo v eno, nato se ponovno razcepijo v tri brezna. Dve brezni se združita v eno. Tema dvema se pridruži novo vzporedno brezno. Vsa tri brezna se združijo v stropu Vhodne dvorane, 60 m nad tlemi. Brezna so nastala ločeno, kasneje je prišlo do združevanja. Ni pa možno ugotoviti, v kateri coni so nastala. Verjetno so freatična, kasneje pa so bila vadozno preoblikovana (Mihevc, 2001, s. 98). Aktivni vodni rovi so tisti, po katerih teče Reka ob normalnem ali nekoliko višjem vodostaju. Mihevc (2001) loči dva tipa aktivnih vodnih rovov: Rovi s pravokotnim profilom. Potekajo v smeri JV – SZ (smer slemenitve skladov). Ti rovi so najbolj prevodni, imajo zelo majhen strmec, hitrost toka je majhna. Taki rovi so: del pritočnega rova Reke, Škocjanski kanal, Rov desetih jezer, del Petkovškovega rova in Cimermanov rov. Rovi z lečastim profilom. Potekajo prečno na rove s pravokotnim profilom, imajo smer S – J (prečno na slemenitev). Ta slemenitev omogoča freatične skoke. Nastali so ob razpoklinskih conah. Ti rovi prevajajo normalno in nizko vodo ter visoko vodo proti jugu. Za razliko od rovov s pravokotnim profilom, so ti rovi ožji, slabše prevodni in se pogosto končajo s podorom. Rovi teh oblik so: Spodnji rov, Ozki rov, Peščeni rov, del Petkovškovega rova in del pritočnega rova iz smeri V – Z. Rovi, ki so bili odkriti leta 1997, se nadaljujejo za sifonom v Ogabnem jezeru proti JV in so morfološko, genetsko in hidrološko različni. Ta del jame se konča s pritočnim sifonom in je od končnega sifona v Škocjanskih jamah oddaljen manj kot 900 m, višinske razlike pa je manj kot 10 m (Mihevc, 2001, s. 95 – 106). Najstarejši rovi, ki so danes dostopni, so Logaški, Vzhodni in Zahodni rov. Vodo so prevajali proti JZ, kasneje pa se je glavni tok prevodnosti preusmeril proti SZ. Tok proti SZ je bil dolgotrajen, a ne stalen. V tem predelu jame se je odložilo veliko sige, ki kaže na starost več kot 350 000 let. V najnovejšem razvoju jame se ob zniževanju gladine kraške vode smer gradienta najnižje vode zopet obrača proti JZ (Mihevc, 2001, s. 106). Reka priteče v jamo v pritočnem sifonu na n.v. 200 m in na n.v. 185 m izgine v sifon. Po 200 m neznanega toka se Reka pojavi v Škocjanskem kanalu (n.v. 182 m) in teče prek Brzic do Penastega jezera in v sifon v Slepiču. Reka se zopet pojavi v Ozkem rovu, od koder teče v odtočni sifon v n.v. 154 m. Ob normalnem vodostaju je v jami poznanih 2500 m rovov z Reko, ob visokem pa 8000 m (Mihevc, 2001, s. 101 – 102). Drobne oblike so v jami razmeroma redko zastopane. Največ faset je v spodnjih delih jame, kjer stalno teče Reka, ni pa mogoče ugotoviti nastanka dominantnega pretoka. Pomembnejše so fasete v zgornjih delih jame (n.v. 210 m), kjer kažejo smer toka navzgor. Prav tako so redko zastopane stropne kotlice in korozijski kotliči. Tudi erozijski lonci so redek pojav, največ jih je v SZ delu jame in v Labirintu. Erozijske površine na skalah kažejo na hitre vodne tokove, ki prenašajo prod in pesek, največ teh površin je v spodnjih delih jame (Rov desetih jezer, Petkovškov rov, Labirint). V najnižjih delih jame (Ozki in Spodnji rov) erozijskih površin ni. Morfološko pomembni so podori, saj so vplivali na razširjanje rovov in jih ponekod spremenili v dvorane. Cona podiranja je na površju dolgavsaj 250 m, široka pa 120 m. Tako je podiranje na območju Kalvarije ustvarilo največji prostor v jami, veliko podiranje pa je bilo tudi na območju udornice Bukovnik in Lojzovega podora. Novo odkriti deli jame segajo pod udornico Risnik, v jami na tem mestu ni sledov podiranja (Mihevc, 2001, s. 86 – 95). Glede na meritve temperature Reke v Škocjanskih jamah in v Kačni jami se kaže, da je povezava med obema jamama zelo hitra, Reka pa na teh 900 m ne dobiva pritokov, ki bi bistveno vplivali na njeno temperaturo (Mihevc, 2001, s. 104). Poleg vode Reke priteka v jamo še prenikajoča voda v obliki razpršenega kapljanja (v zgornje dele jame) ter voda v obliki curkov in bočnih tokov (v spodnjih delih jame). Ta voda je sigotvorna (Mihevc, 2001, s. 101). Curki pa niso le sigotorni, mestoma tudi onesnaženi, saj so najverjetneje povezani s prosto iztekajočo se kanalizacijo iz Divače v dolini Krgunce (Nagode, 1998, s. 133). Jama leži približno 500 m pred Sežano, na cesti med Lokvijo in Sežano. Površje je vrtačasto, leži pa na ravniku. Območje leži v zgornjekrednih apnencih Sežanske formacije (Jurkovšek et al., 1996). Že v času, ko je naše ozemlje pripadalo Avstriji, je lastnik parcele Anton Polley kopal v Jami v Kanjaducah, saj se je v dolini po deževjih slišalo šumenje vode. Nadaljevanje jame in dostop do vode je iskalo več generacij sežanskih jamarjev. Glavno oviro je ves čas predstavljal ilovnat sediment. Po 40 letih kopanja so sežanski jamarji konec decembra leta 2003 dosegli Reko. Poleg vodje Gorazda Berčiča so bili prvopristopniki do Reke še Slavko Čok, Marko Gombač in Zlatko Miklavec. (Arhiv JDS, 2005) Vhod v jamo leži v plitvi vrtači na n.v. 352 m in je velik 2 X 1 m. Suhi del jame predstavlja dokaj enoten rov z zelo malo stranskimi rovi, brez večjih ožin. Jamski rov je širok 15 – 25 m, visok pa 20 – 40 m. Rov je v celoti sekundarno preoblikovan s podori, nekateri so zelo velikih dimenzij. Poleg podornega materiala je rov zapolnjen tudi z ilovnatim sedimentom. V stranskih rovih so ponekod po stenah velike fasete. V ostalem delu jame so poleg velikih faset tudi majhne. Večina sige se nahaja na prvih 40 m globine, kasneje se siga pojavi še v dvorani na globini 150 – 200 m, nižje pa ne več. V spodnjem delu sigova prevleka odpada od sten. Zadnje brezno do Reke je globoko 70 m. Pred spustom je blatna polica, na kateri je tudi plastika, ki jo prenaša Reka. To plavje nakazuje, da Reka ob poplavah naraste vsaj za 70 m. Višinska razlika od vhoda do Reke je 300 (±1) m, torej je Reka v jami na n.v. 52 m. Reka teče v jami v dolžini približno 450 m od pritočnega do odtočnega sifona. Na tem delu je padec Reke 27 – 28 m. Od pritočnega sifona je v nasprotni smeri toka Reke dolžina poznanega toka še dodatnih 250 m. Struga Reke je široka od 10 – 30 m, ponekod tudi več kot 80 m. Strop nad Reko je visok do 70 m. Odtočno jezero je veliko 20 X 20 m. Reka teče v brzicah in zelo malo meandrira, na koncu poznanega dela zavije. Desni breg Reke je zarezan v živoskalno osnovo do jamske stene. Na levem bregu pa so podorni bloki dimenzij nekaj metrov, prodniki in sipine. Plavja je ob Reki malo. Rečno dno in skale v njem ter reliefne oblike prekriva črna barva, ki je posledica onesnaženosti vode. Pred odtočnim sifonom pada s stropa tudi slap v višini okrog 70 m, v času velike količine vode pa je aktiven še en manjši slap, višine vsaj 30 m (Berčič, 2006). Brezno v Stršinkini dolini leži J od Orleka na ravniku, ki je na gosto razčlenjen z vrtačami. Jama leži v neposredni bližini meje z Italijo, kjer je Reka dostopna v Labodnici. Jama je nastala v zgornjekrednih apnencih Sežanske formacije (Jurkovšek et al., 1996). Jamarji Jamarskega društva Sežana so z raziskovanjem v Čičerjevi dolini pri Orleku začeli leta 1997, ko je bil po obilnih padavinah zelo aktiven dihalnik. 2,5 m globokemu ročnemu kopanju je sledil strojni izkop. Do globine 19 m je bilo izkopanega več kot 130 m3 materiala. Po sedmih letih raziskovanja so sežanski jamarji (Marko Gombač, Gorazd Berčič in Slavko Čok) leta 2004 prišli do podzemnega toka Reke (JDS, 2005). Načrt jame zaenkrat še ni izdelan, obstaja le skica. Skica je nastala na osnovi meritev s kompasom, zato obstaja možnost, da dejanske dimenzije jame nekoliko odstopajo od navedenih, predvsem v drugem delu jame. Po sedanjih podatkih je raziskanih približno 300 m rovov z Reko. Jama predstavlja niz vzporednih brezen. Vhod v jamo je v vrtači na n. v. 344 m, po dosedanjih podatkih naj bi Reka tekla na n.v. 4 m. Na dnu izkopanega dela majhna špranja vodi v 15 m globoko brezno, ki se konča na globini 34 m. Nadaljevanje je v vzporednem, 100 metrskem breznu. Na globini 120 m postane brezno poševno in stopnjasto. Konča se na globini 145 m. Iz globine 130 m je po približno 15 m dolgem rovu prehod v naslednje vzporedno brezno. To brezno je v zgornjem delu široko približno 10 m, na globini 160 m se zoži na 2 m, nato pa zopet razširi na približno 5 m. Dno brezna je na globini 228 m in je pokrito z gruščem. Jama se na globini približno 130 m nadaljuje v kamin, ki meri približno 45 m. Kamin je vzporeden drugemu breznu. Na globini 85 m se nahaja ožina, za katero je 30 m dolga in v začetnem delu 10 m visoka zasigana dvorana. Dvorana se nadaljuje v brezno, ki je vzporedno ostalim. Brezno je najširše od vseh brezen in je široko od 16 do 30 m. Brezno se v dveh stopnjah spusti do globine 240 m, nato pa se nadaljuje v poševen in precej blaten rov do globine 280 m. V dvorano priteka manjša količina vode, ki ponikne pod steno. V spodnjih delih rova je odloženo plavje – plastika, kar kaže na to, da ta del jame poplavlja Reka. Na globini 275 m se rov dvigne za 5 m in nadaljuje v blatni rov. Blatni rov se na 60 m dolžine spusti do globine 317 m, kjer se odpre velika dvorana. Iz dvorane je zadnji spust do Reke, ki je 340 m pod površjem (JDS, 2005). Globina jame, 340 m, je določena na osnovi jamarskih meritev z ročnimi instrumenti v izredno težkih pogojih. Po teh meritvah bi bila gladina Reke ob srednjem vodostaju v jami na n.v. 4 m. Ker pa je v sosednji, okrog 5 km oddaljeni Labodnici gladina Reke na 12 m, je globina Brezna v Stršinkni dolini verjetno za nekaj m precenjena. Voda se v jami prvič pojavi v pritočnem jezeru, v katerem se vodni tok razcepi v dva dela. En del vodi po raziskani jami, drugi del vodnega toka pa po 20 m ponikne pod stenami. Dvorana, v kateri je pritočno jezero, je velika 50 X 70 m. V delu dvorane, kjer je jezero, je strop visok 2 m, kasneje pa se je visok več kot 50 m. Iz dvorane vodi približno 70 m dolg, 40 cm visok in na najožjem mestu 1,5 m širok rov. Rov se nato razširi v dvorano, v katero je danes mogoč dostop s površja. Dvorana je velika 25 X 70 m, visoka pa do 50 m. V tej dvorani je jezero, kjer je odtočni sidon Reke. Na desnem bregu Reke so do 15 m visoke sipine grobozrnatega sedimenta, plastike in hlodov. Hlodi so dolgi do 1,5 m. Po celi jami so bile opažene človeške ribice. (Berčič, Gombač, 2004). Labodnica leži tik ob državni meji pri Orleku, kjer sta dve globoki udornici (Gams, 2003, s. 266). Vhod v jamo je na n.v. 341 m, dno jame pa na 12 m. (Galli, 2000, s. 37). Jama je dolga 1000 m (Maggiori cavita' del Friuli – Venezia Giulia, 2006). Zgornji del jame, to pomeni stopnjasta brezna, ležijo v zgornje krednih apnencih z rudisti (formaciji Col (Zolla) in Briščki (Borgo Grotta Gigante)), celoten spodnji del – zadnjih pet brezen in Lindnerjeva dvorana v n.v. od 12 do 150 m – pa leži v dolomitu in dolomitnih apnencih formacije Repen (Galli, 2000, s. 96). Potrebe po pitni vodi v rastočem mestu Trst, potrebe južne železnice po vodi in pogoste suše so vodile k iskanju vodnih virov (Galli, 2000). Tako so v letih 1840 – 1841 raziskali 329 m globoko jamo Labodnico pri Trebčah, kjer so jamarji prišli do podzemne Reke (Gams, 2003, s. 33). Domačini so pokazali brezno gradb. inž. A. F. Lindnerju, ki je dal razširiti vhod in opremiti jamo s stopnicami in lestvami. Do dna jame se je prvi spustil domačin Luka Kralj (Gams, 2003, s. 107). Leta 1841 sta Luka Kralj in rudar iz Idrije Antonio Arich prišla po dvanajstih breznih do vode (Galli, 2000, s. 17). 70 let je bila Labodnica najgloblja znana jama na svetu (Galli, 2000, s. 22). Jamo sestavlja več bližnjih stopnjastih brezen. Le eno od brezen pa doseže Reko (Gams, 2003, s. 266). Na dnu jame je Lindnerjeva dvorana, po kateri teče Reka. Reka je dostopna vzdolž 200 m toka (Gams, 2003, s. 286). Odtočni sifon je neprehoden zaradi podora (Galli, 2000, s. 70). Morfološke oblike, zastopane v vodnem delu Labodnice, so fasete (ponekod nepravilnih oblik, kažejo pa na hiter vodni tok), stropne kotlice ter podnaplavinski žlebiči in vdolbinice (na podornih skalah v spodnjem delu in zatišnih stenah vodnega rova) (cv: Slabe, 1995, s. 123). Stopnjasta brezna pa oblikuje prenikajoča voda (Slabe, 1995, str 123). Med mehanskimi sedimenti prevladuje grobozrnat peščeni sediment (Kranjc, 1986, s. 113). "Na dnu jame sta med podornimi skalami odložena poplavna ilovica in pesek. Poplavno ilovico sestavljajo kremen (90%), plagioklazi (5%), kaolinit (3%), ilit (1%), kalcit (1%) in goethit (v sledovih)" (Zupan – Hajna, 1995, s. 118). Vhod v jamo je na n.v. 302 m, dno jame pa 4 m nad morjem. Prvi del brezen sestavljajo podori, sicer pa leži jama do n.v. okrog 200 m v apnencih formacije Col in Briški. Preostali spodnji del jame leži v dolomitih in dolomitnih apnencih repenske formacije (Galli, 2000, s. 97). Leta 1832 je openski vaščan Lazar Jerko obvestil tržaškega mestnega sodnika o tem, da iz dna doline v bližini doline Prčendol med Opčinami in Repnom izvira voda. Ogledniki so si ogledali teren, a razen nekaj špranj v skali, niso opazili ničesar, kar bi spominjalo na vodo. Šele leta 1967 so jamarji Jamarske komisije Eugenio Boegan začeli kopati in do leta 1971 vpisali v kataster 27 m globoko umetno jamo. Po 20 letih so zopet začeli z deli (Tognolli, 2001). Prvo naravno brezno je globoko 12 m. Temu sledi 40 metrsko brezno, ki se razširi v manjše rove in brezna. Globina tega dela jame je 123 m. Vzporedno s tem rovom poteka rov, ki vodi do podzemnega toka Reke. Rov predstavlja niz brezen in velikih podorov, na globini 90 m pa je jama manj podorno preoblikovana. Na globini 132 m se po ozkem rovu odpre 45 m globoko brezno, ki so ga poimenovali po lastniku zemljišča Karlu Miliču. Na koncu brezna se cepita dve brezni, eno se slepo konča, drugo pa se nadaljuje proti Reki. Na globini 260 m se konča in nadaljuje v približno 100 m dolg rov, ki vodi čez 10 metrsko stopnjo do Medeotove dvorane. Skozi Medeotovo dvorano teče Reka tudi v sušnem obdobju. Na zahodni točki jame se izliva v jezero, od tam pa v sifon. Iz sifona se v globino spušča širok rov. Proti vzhodni strani poteka širok in nizek rov, ki se nato odpre v Polleyevo dvorano, ki jo prekriva globoko jezero (Tognolli, 2001, s. 36 – 38). Dolžina Reke v jami je 300 m. Dvorani sta torej ločeni s prehodom, ki postane ob visokih vodah sifon. Normalen pretok vode v jami ovirajo veliki bloki, zato je pritočni sifon 2 m višji kot odtočni. V sušnem obdobju je odtočni sifon prehoden za približno 30 m. Nanosi plastike kažejo na to, da je to eden od pomembnejših tokov Reke. V jami je bila najdena tudi človeška ribica (Galli, 2000, s. 95). Poleg aktivnih vodnih jam in suhih (fosilnih) jam, je na Krasu precej jam, v katerih se nahaja stoječa ali občasno tekoča voda. Dolenjca jama (Kat. št. 785) Jama leži v bližini Brestovice na Krasu. Vhod v jamo je na n.v. 39,85 m. Jama je dolga 48 m in globoka 39 m. Vhod v jamo se je odprl med prvo svetovno vojno, ko so vojaki v neposredni bližini kopali zaklonišče. Danes je vhod v jamo velik 8 X 3 m, podoben je majhni udorni dolini. Leta 1953 je Vodnogospodarska sekcija Nova Gorica opravila v jami poskusno črpanje vode, da bi ugotovili, ali je v jami zadostna količina vode za predviden brestoviški vodovod. Po treh črpanjih se je izkazalo, da so količine vode preskromne. Dotok v jamo je namreč manjši kot 7 l/s, ob suši je seveda še veliko manjši. Dolenjca jama je brezno, v katerega po plitvem jarku ob deževjih priteka voda. Brezno je v treh stopnjah, sledi pa strmo skalovito pobočje, v spodnjem delu so ilovnati sedimenti. Pobočje se zaključi s sifonom. Ko so proučevali brezno za potrebe vodovoda, februarja leta 1950, je bil sifon dolg 5 m, širok 1 – 2,5 m. Dno sifona je na n.v. 0,8 m. Na vzhodni strani prehaja sifon v 4 m dolgo in 0,5 m široko in nagnjeno razpoko, ki je usmerjena proti S. Voda v sifonu niha med n.v. 4,7 in 13,8 m. Sifon je povezan s tekočo vodo – na to kažejo troglocharisi, niphargasi in ribice phoksini (te ribice živijo v površinskih vodah) (Kraški vodovod Sežana, 1998, s. 11). Drča jama (Kat. št. 786) Jama leži v bližini Brestovice na Krasu. Raziskali so jo člani Jamarskega društva Sežana za potrebe kraškega vodovoda, ko je bilo ugotovljeno, da so količine vode v Dolenjci jami preskromne. Jama je globoka 52 m. Vhod v jamo je visok manj kot 1 m. Jama se nadaljuje z 22 m dolgim rovom, ki je povprečno širok 1 m, visok pa 1,5 m, naklon je 30%. Temu sledi 8,5 m globoko brezno, kjer se začne gruščnato pobočje (drča – po njej je jama dobila ime) z naklonom 52%. Jama se konča s tolmunom, v katerem je voda globoka okrog 15 m. Ta del je širok 5 – 8 m, visok pa 3 – 4 m, ni zasigan, je pa korozijsko razjeden. Ko so se potapljači potopili v sifon, so v njem našli človeške ribice. V tej jami so bile količine vode zadostne, zato so jamarji in geologi raziskali območje leta 1980. Na dnu vrtače, ki leži na n.v. 16,5 m so črpalni vodnjaki, raziskovalni vodnjaki pa segajo od 72 – 75 m v globino (Kraški vodovod Sežana, 1998, s. 12 – 13). Mejame (Kat. št. 843). Mejame ležijo med Danami pri Divači in Matavunom. Območje med Rodikom, Kačičami in Danami je kontaktni kras med apnencem in flišem v vznožju Brkinov. Vhod v jamo je na n.v. 425 m, jama pa je globoka 170 m. Grapa hudourniškega potoka Goloberta se na apnencu razširi v plitvo slepo dolino, ki se po 500 m konča. Pred Mejamami je v apnencu Golobert izdelal 200 m dolg in 20 m globok kanjon v razpoklinski coni, smer S – J. Kanjon se konča v spodmolastem vhodu v jamo. Golobert ponika v jamo ob visokih normalnih vodah. Ob visokih vodah je jama nedostopna zaradi slapov in dveh sifonov v srednjem delu. Večji del leta potok ponika v lastni strugi že pred jamo. Poleg ponikalnice doteka v jamo še padavinska voda, ki je močno sigotvorna. Jama se zaključi s sifonom, v katerem so človeške ribice. Jama je enostaven, nerazvejan ponorni rov. Glavna smer je prečnodinarska, deli rovov pa imajo smer S – J. V jami so tri večje dvorane: vhodna (spodmol), druga dvorana s tremi brezni v stropu in končna dvorana. Od drobnih oblik so prevladujoče erozijske in korozijske oblike, nastale s ponornico. Najbolj značilne oblike so: podolgovate kotlice, fasete, žlebiči in posebne oblike, nastale z razpadanjem in drobljenjem kamnine. Recentni sedimenti so prod in pesek s fliša in apnenčevi prodniki iz kanjona. Med starimi sedimenti je prodni zasip iz flišnega peščenjaka in peščene flišne ilovice. V jami je mestoma odložena tudi 1 m debela plast porozne sige (Mihevc, 1989, s. 171 – 194). Belinca jama (Kat. št. 950) Belinca jama se nahaja v bližini Podbrež v bližini Sežane na travniku na pobočju Sopade. Vhod v jamo je na n.v. 375 m, jama je globoka 28 m. Vhod v jamo predstavlja nizek jašek, ki se nadaljuje v ozki rov, ta se konča s previsom. Jama se nato nadaljuje skozi dve zaporedni pasaži v daljši zasigan rov. Spodnji del jame se nadaljuje z zelo nizkim rovom, po katerem teče nekaj vode. V glavnem rovu jame sta dva stranska rova. V prvem rovu se odpira manjše brezno, ki je povezano s spodnjim delom jame oz. spodnjo etažo. Drugi stranski rov pa se konča z neprehodno špranjo. Glavni rov se za ožino konča v neprehodni špranji. Po spodnjem delu jame teče manjši potok, v jami je tudi večji rezervoar vode (Coraci, 1975). Jamo so obiskali že italijanski jamarji leta 1923. V delu Duemila grotte je navedena dolžina jame 152 m, globina pa 25 m, na dnu jame pa se nahaja voda (Bertarelli, Boegan, 1986, s. 304). Ponikevska draga – Draga pri Ponikvah (Kat. št. 972) Vhod v jamo je na dnu vrtače na n.v. 317 m. Jama je ob močnem deževju ponor (Andjelić, 1979). Dolžina jame je 377 m, globina pa 146,5 m (Coraci, 1975). Vhod v jamo je velik 4 X 5 m. Rov, ki se nadaljuje, je dolg 20 m, visok pa od 5 do 10 m in poteka proti SV. Dno rova je prekrito s podornim in naplavljenim materialom. Temu rovu sledi 5 – metrska stopnja, kjer se rov obrne proti S in razširi v manjšo dvoranico, katere strop se močno dvigne. V nadaljevanju se smer glavnega rova zopet obrne proti SV, v rovu sta dva kamina. Glavni rov se spušča, dokler se strop ne zniža do tal. Nadaljevanje jame je skozi ozko odprtino med podornimi bloki. Stene na tem delu so sprane. Rov je v nadaljevanju visok 1 – 1,5 m, obrne se proti JV, strop se odpre v kamin. Rov širine 0,35 – 3 m privede do 15 X 20 m velike dvorane, katere strop se odpre v kamin. Dno dvorane je prekrito s peščenimi nanosi. Na SV steni je 1,5 m visok prehod v stransko dvorano, veliko 10 X 15 m. Tudi dno te dvorane je prekrito s peščenimi in glinastimi sedimenti. Vhodni del je zasigan. Glavni rov jame se nadaljuje iz največje dvorane proti V skozi 3 m dolgo ožino v živoskalni meander. Meander je visok 1,5 – 3,5 m in ni širši od 1 m. Po dnu meandra curlja voda. Meander se nato razširi na 2 m in prevesi v 25 m globoko, zasigano, tristopenjsko brezno. Nad breznom je nekaj metrov nadaljevanja rova, nato pa je rov zapolnjen z glinastimi sedimenti, stene pa so delno zasigane. Pod breznom je strm, delno zasigan meander v smeri J. V tem meandru so kalcitni kristali. Meandru sledi še en meander v smeri S – J, po dnu katerega teče voda. V tem meandru sta pritočni in odtočni sifon (Andjelić, 1979). Tudi ob dolgotrajnejši suši je potok aktiven, pretok znaša tedaj okrog 0,5 l/s. Nivo vode v jezercih oz. kotanjah je zelo nizek (Jakofčič, 1985; Fabjan, 1987). Sredi 70. let 20. st. se je M. Krašovec potopil v pritočni sifon. Za sifonom je 35 m dolg, povprečno 2,5 m širok in povprečno 1,7 m globok vodni kanal. Po 10 m je priplaval do 1 m visokega sigovega slapu. Nad slapom so globoke vodne kotanje. Nad gladino vode v zadnji kotanji je naslednji sifon (Coraci, 1975). Koprivško brezno (Kat. št. 1895) V bližini Koprive je v dolini (NV 310 m) vhod (velik 20 X 40 m) v brezno, katerega prvi del je globok 90 m. Stene vhodnega brezna porašča mah. Brezno se na dnu nadaljuje skozi ozek prehod v veliko okroglo dvorano. Dno dvorane je delno zasuto s kamenjem in prstjo. V dvorani sta dva ponora zapolnjena s prstjo. V severnem delu dvorane se dvigne 11 metrska stopnja, ki vodi do zasiganega prehoda. Tu se odpira tudi 20 m globoko brezno, ki je zasigano, stene pa so navpične. Brezno je na dnu prekrito z ilovico in stoječo vodo. Brezno se nadaljuje s 5 m globokim jaškom, ki je zapolnjen z ilovico in kamenjem. Skupno je brezno globoko 120 m, dno je na n.v. 190 m (Coraci, 1975). Preserska jama (Kat. št. 2212) Jama se nahaja med naseljema Preserje in Ivanji Grad. N.v. vhoda je 284 m. Vhod v jamo je ovalna odprtina, velika 5 X 5 m. Vhodno brezno je globoko 80 m. Na tej globini se odpre večja dvorana, ki se strmo spušča proti SV, na dnu je grušč. Proti SV vodi nizek rov do druge, še večje dvorane, katere dno je prav tako pokrito z gruščem, deloma je ravno. Ta dvorana je zasigana, v njej se nahaja okrog 15 m visok baldahin. V tej dvorani je vidna črta visoke vode nekaj m nad tlemi. Jama se na globini 123 m slepo konča (Krivic, Verbovšek, 1971). Kraljeva jama (Kat. št. 3625) Jama leži v bližini Utovelj. Vhod je na n.v. 360 m. Jama je dolga 71 m, globoka pa 63 m (Kataster JDS, 2005). "V jami so sledi občasnega, manjšega vodnega toka" (Kras, 1999, s. 73). Jama je zasigana in se v celoti enakomerno in strmo spušča. Prva dvorana, ki je dolga 24 m, je podorna. Na koncu dvorane se strop zniža in preide preko 4 metrske stopnje v naslednjo, 13 m dolgo dvorano. V tej prekriva tla ilovica. Jama se nadaljuje skozi dve manjši dvorani v 22 m dolgo Veliko dvorano, na koncu katere je ujeta voda. Rov se nadaljuje v 9 m globoko brezno (meander) ter naprej v 16 m dolg blatni rov (Soteska). Soteska se konča z 8 m globokim breznom. Dno brezna prekriva naplavljena ilovica. Brezno se nadaljuje z 12 m dolgim in nizkim rovom, ki se konča s tretjim notranjim breznom v jami. To brezno je globoko 13 m, nadaljuje pa se v 12 m dolg rov. Rov je skoraj v celoti zapolnjen z ilovico in se konča s človeku neprehodno špranjo (Coraci, 1973). Požiralnik Mohorini (Kat. št. 4558) Požiralnik se nahaja v bližini Brestovice pri Komnu. N.v. vhoda je 65 m, jama je dolga 20 m, globoka 9 m (Kataster JDS, 2005). V jamo se občasno stekajo manjše vode z bližnjega polja (Kras, 1999, s. 73). Vhod v požiralnik je velik 4 X 3 m, vhodni rov pa 2 X 1 m. Rov se stalno oži, prvih 15 m se spušča proti J za 30°. Na točki, kjer se rov obrne v smer proti Z, je skoraj v celoti zapolnjen s podornim materialom. Po 5 m se rov nadaljuje v ozko špranjo, v smer proti J. Na dnu rova je peščena ilovica (Verbovšek, 1975). Polajeva jama (Kat. št. 5561) Vhod v Polajevo jamo v bližini Vrhovelj je na n.v. 374 m. Jama je dolga 30 m in globoka 50 m. Jama se začne z zelo ozko špranjo, nato pa sledi majhen prostor, ki se zopet zoži. Na globini 12 m je neke vrste naravni most. Od te točke se brezno razširi ter preide v veliko dvorano, do katere je 21 m prostega spuščanja. Dvorana je dolga 12 m, široka 6 m, visoka pa 30 m. V dvorani ni sige, dno pa je na debelo nasuto z gruščem. Iz dvorane vodi še ozko, 22 m globoko brezno, ki vodi v 10 m dolgo dvorano, zapolnjeno z blatom. Na koncu te dvorane se strop zniža, na tem mestu je tudi večja količina ujete vode. Na koncu glavne dvorane se na višini 3 m od tal dviga prehod v še eno, 20 m dolgo dvorano, ki je zapolnjena z ilovico. Na koncu dvorane, ki se strmo spušča, so veliki skalni bloki, med njimi pa več globokih špranj (Coraci, 1983). Škalova jama na Gnojinah (Kat. št. 8269) Jama se nahaja bližini Klaričev pri Brestovici pri Komnu. Vhod v jamo je velik 2 X 1 m, n.v. vhoda pa je 85 m. Skupna dolžina rovov je 172,75 m, višinska razlika pa 88 m. Jama predstavlja niz zaporednih brezen globokih 10, 15, 15 in 35 m. Ob dežju teče po tretjem breznu manjši slap. Brezna so v začetku zasigana in ozka. V spodnjem delu brezna je ilovica. Jama v globini prehaja vse bolj v dolomitni del. Na dnu jame je jezero velikosti 4 X 7 m, globoko je približno 7 m. Mulj ob jezeru kaže, da voda v jezeru niha za približno 4 m (Dolenc, Jakofčič, 2004). Na italijanskem delu Krasa so najpomembnejša vodokazna brezna naslednja: Pozzo della Ferrovia (226 VG). Vhod v jamo je na n.v. 250 m. V času visoke vode je ta izvir povezan z izviri Moščenice in Sardoč. V času suše pa je nivo vode v tej jami pod višino izvirov Timave (Galli, 2000, s. 57). Jama je oddaljena od izvirov Timave 550 m (Boegan, 1938, s. 95). Pozzo dei Colombi (227 VG). Ta jama oz. voda je direktno povezana z izviri Timave. To brezno je izmerjeno do globine 25 m pod morsko gladino. Voda v breznu je v višjem nivoju kot na izvirih Timave (Galli, 2000, s. 57). Leta 1993 so prišli do dna brezna in končali z raziskavami. Na dnu je močan vodni tok ter velika dvorana (galerija) široka približno 10 m, visoka 10 – 15 m. Največja globina je 82 m. Skupno je raziskanih skoraj 2 km rovov (Galli, 2000, s. 86 – 87). Sledilni poskusi v 30. letih 20. stoletja so pokazali, da potrebuje voda od te jame do izvirov Timave 2 uri (Boegan, 1938, s. 95). Fovea Maledetta di Santa Croce (822 VG) (Jama pri Dovredi) V jami so sledi, ki kažejo na nihajoč vodostaj oz. bolj verjetno na zastajajočo padavinsko vodo (Galli, 2000, s. 48). Abisso di Cristalli (3960 VG). Nahaja se pri Gabrovcu, raziskano je bilo leta 1953. Za to brezno je značilno, da v njem vse leto (in ob vseh vremeskih situacijah) krožijo zračne mase (v jamarskem žargonu jama »diha«). Globoko je 205 m, dno se nahaja 12 m nad morsko gladino. Na dnu brezna je ilovica oz. glina. Voda se občasno dvigne za nekaj dm. Ne ve se še natančno, ali gre za ujeto vodo ali padavinsko vodo, ki pronica v jamo (Galli, 2000. s. 72). Grotta A.F. Lindner / Tanna delle volpe (3988 VG). Ta jama je bila raziskana leta 1967. Globoka je 177,5 m, njeno dno pa je na 2 m nad morsko gladino. Jama je običajno suha, ob deževjih pa voda naraste do 14 m. Hidrokemične in piezometrične analize kažejo na indirektno povezavo z Reko (Galli, 2000, s. 72). Grotta Doljankin (4881 VG). Manj kot 2 km stran od Grotte Lindner se nahaja Grotta Doljankin, ki je bila raziskana leta 1974. Jamo sestavlja serija skokov, ki vodijo do strmega poševnega rova. Rov je prekrit s peščenimi in glinastimi sedimenti. V tem rovu se odpirata dve majhni brezni, ki ležita 2 m nad morjem. Morfološke oblike sten brezen kažejo na podzemeljsko vodo, ki niha (Galli, 2000, s. 72). Tiha jama je fosilni, suhi rov Škocjanskih jam. Odkrita je bila relativno pozno glede na ostali del Škocjanskih jam. Leta 1904 so jo odkrili domačini – Anton, Jože in Franc Cerkvenik ter Jože Nedoh. Razlog, da je bila odkrita tako pozno, je bila okrog 70 m visoka stena v Müllerjevi dvorani v Šumeči jami, kjer je naravni prehod v Tiho jamo. Z jamo upravlja in vodi turistične obiske Javni zavod Park Škocjanske jame, Slovenija, ki je zavarovan kot regijski park. Vključene so v vrsto mednarodnih organizacij, med drugimi UNESCO, Ramsar, MAB in Alpska mreža. Tiha jama je dolga 525 m, leži pa med 340 in 350 m n.v.. Skalnega dna ni mogoče doseči na nobeni točki, saj je jama na debelo nasuta z avtohtonimi in alohtonimi sedimenti. Stratigrafsko najstarejši sedimenti so med Veliko in Podorno dvorano, mlajši pa na vrhu Paradiža in Velike dvorane. Domnevno pa je skalno dno na n.v. med 310 in 315 m (Gospodarič, 1984, s. 33, 39). Gams (1968) je opredeljeval nastanek Tihe jame s ponikalnico, ki je pritekala z Brkinov. Vendar pa za to ni jasnih morfoloških dokazov (Mihevc, 2001, s. 82). Voda je vsaj v zadnjem obdobju tekla iz smeri Šumeče jame proti Tihi jami, kar dokazujejo odloženi peski in ilovica pred podorom v Veliki dvorani. Hankejev kanal pa je sčasoma prevajal vedno več vode, zato je voda opuščala Tiho jamo (Mihevc, 2001, s. 82 – 83). Poplavne sedimente sestavljajo predvsem svetlo in temno – rumenkasto rjave ilovice, nekaj je tudi peska. Peščeni delci so sestavljeni večinoma iz peščenjakov in kremena, ostalih mineralov je malo. Ilovica je na nekaterih mestih odložena v tankih plasteh (Gospodarič, 1984, s. 39 – 42). Paradiž je 21 m dolga in 12 m široka ovalna, končna dvorana Tihe jame na n.v. 350 m. Z udornico Globočak je povezan s 100 m dolgim umetnim tunelom. Tunel so izkopali leta 1933, da bi olajšali pot obiskovalcem. Do leta 1933 so obiskovalce vodili iz Velike doline po Šumeči jami do Tihe jame in nato po isti poti nazaj. Paradiž ima ime po številnih kapnikih in poteka v smeri dinarske slemenitve SZ – JV. Zaradi močne tektonske pretrtosti kamnine je v tem delu jame prišlo do močnega rušenja stropa, skozi razpoke pa priteka sigotvorna voda. Gospodarič domneva, da je živoskalno dno 40 m nižje, pod podornim gričem (Gospodarič, 1984, s. 42) Strop dvorane se znižuje v smeri Z – V, naklon je 20°. Na V strani je strop 70 cm nad uravnanim dnom. Dvorana je na najvišji točki visoka 5 m. Uravnano dno Paradiža sega do vznožja sigovih kop in zavzema površino okrog 30 m2. Uravnava je zapolnjena z neprepustnimi ilovicami. Ob večji količini padavin je ta del rova zalit z vodo, ponekod so vidni robovi ponvic. Voda doseže višino približno 10 cm. Predvidevamo, da je bilo ponvic na tem mestu v preteklosti še več, a so se zaradi hoje uničile. Na Z strani Paradiža prevladujejo sigove kope in stebri, ki so visoki do 5 m. Največji kompeks sige ima obseg okrog 12 m. Na tej strani so tudi veliki sigovi slapovi bele in sive barve. Sigovi slapovi so nastali na podornih blokih. Na uravnanem delu ni veliko stalagmitov, tisti, ki so, pa so visoki do 1 m ali še več. Barve sige v Paradižu se menjujejo – od bele do različnih rjavih odtenkov (ponekod posledica poplavne ilovice ali tudi antropogeno zamazano), sive in zelene (posledica uporabe električnih luči). Prehod med Paradižem in Podorno dvorano predstavljajo podorni bloki, dimenzij tudi 3 X 4 m. Nekateri med njimi so že zasigani. Na podornih blokih so ponekod tudi sigove ponvice. Skladi so v tem delu jame stopnjasti, debeli po 1 m. Podorna dvorana je dolga okrog 170 m, na najširšem mestu je široka 30 m, na najožjem pa 50 cm. Podorno fazo je Gospodarič (1981, s. 9) uvrstil v preboreal, to je med 9000 in 10 000 let nazaj. Vrh Podorne dvorane je na n.v. 350 m, dno pa na 310 m (Gospodarič, 1984, s. 41). Podorna dvorana do dna oz. do Šotora poteka v smeri SZ – JV. Podorno dvorano lahko razdelimo na dva dela: Zgornji del je Kalvarija. Ta del je širok do 15 m, višina dvorane pa je 10 m in več. Skladi vpadajo v smeri S – J, debeli so do 1,5 m. Naklon Podorne dvorane je pri prehodu v Paradižu okrog 45°, nato pa okrog 30°. Po celotni dvorani so podorni bloki, nekateri med njimi so že zasigani. Poleg velikih podornih blokov je odložen tudi grušč, čez njih pa poplavni material – ilovice in peski. Sigovih tvorb je na tem delu jame malo. Na dnu Kalvarije je na podorni skali siga odložena v tankih plasteh. Dolžina profila je 2,5 – 3 m, višina pa 2 m. Pod tem profilom se lahko vidijo debeline nekaterih podornih blokov. Debeline so od 5 – 7 m. Dno Kalvarije je uravnano, trapezaste oblike. Najdaljši stranici trapeza sta dolgi 8 m (na J strani) in 14 m (na S strani), krajši stranici pa sta dolgi 3 m. Naklon skladov v tem delu je 30°. Ta del jame se imenuje Šotor po značilni sigovi kopi s kapnikom na vrhu, izpod katere je bil odstranjen sediment. Polmer Šotora je okrog 5 m, debelina sige pa 50 cm ali več. Na vrhu Šotora je kapniški steber (visok manj kot 2 m), ki se stika s stropom. Debelina ilovice pod Šotorom je različna – od 50 cm do 1,2 m. Ponekod je ilovica odstranjena. Poplavni material je tudi na Šotoru. Datacije sige Šotora kažejo na starost 37.000 let. Sediment pod Šotorom sestavljajo ilovnati in peščeni sedimenti (Mihevc, 2001, s. 81). Podobne oblike šotorov se pojavljajo na več mestih v Podorni dvorani. Ob Šotoru so podorni bloki, iz sten pa visijo skalni odlomi. Odlomi niso zasigani. Ta podor (širok 30 cm) in odlomi so najverjetneje povezani s prelomom, ki poteka prečno na vpad skladov. Za stebrom na vrhu Šotora se v ponvici zbira prenikajoča voda. Tudi J od Šotora (je) priteka(la) sigotvorna voda, saj je na poplavnem materialu odložena bela siga. Dno je na skrajnem J delu prekrito z razpokano ilovico. Višina dvorane na dnu Kalvarije se zniža na 1,2 m. Na mestih, kjer je strop znižan, da se vidi njegova površina, se lepo vidijo kanali, ki so zapolnjeni s sigo. Spodnji del Podorne dvorane obsega območje od dna Kalvarije do Labirinta. Med podori in poplavnim materialom je ozek prehod. Rov se najprej zniža na 1,8 m in je raven. Rov se nato postopoma razširi v velikost 30 X 30 m. Najširši del je pri umetni ponvici. Najvišja višina dvorane na tem mestu je okrog 12 m. Na delu stropa, ki je nagnjen, na ravnih ploskvah, kapnikov ni. Podobno kot v celi Podorni dvorani vpadajo skladi v smeri S – J. Dvorana je bila najverjetneje nasuta v višini okrog 2 m, vendar so tudi ta del jame prilagodili obiskovalcem. Nad nasutinami je ponekod odložena siga. Gospodarič navaja, da je ta del z najnižjo točko Tihe jame (310 m n.v.) blizu domnevnega skalnega dna (Gospodarič, 1984, s. 41). Ta del jame poteka v smeri proti V in SV. Labirint je okrog 40 m dolg, ozek rov med Podorno in Veliko dvorano. Dno Labirinta leži v n.v. med 310 in 323 m. Zapolnjen je z gruščem, ilovicami in peski. Ta material je nasut vsaj 10 m na debelo (Mihevc, 2001, s. 81, 83). Labirint kot ga vidimo danes je antropogeno spremenjen, saj je poglobljen za 1 m zaradi turistične funkcije jame. Labirint poteka v prečnodinarski smeri, torej JZ – SV, pred Veliko dvorano pa dobi rov zopet dinarsko smer, ki jo ohrani do prehoda v Šumečo jamo. Strop Labirinta je ponekod raven, na nekaterih mestih pa ima trikoten profil. Živoskalni strop je ponekod viden, velik del stropa pa prekriva tanka plast bele sige. Med sigo in živo skalo je ponekod tanka plast poplavnega materiala. Strop je razčlenjen z do 30 cm globokimi in do 20 cm širokimi kanali anastomoz. Robovi med kanali so zglajeni. Ponekod se pojavljajo fasete s premerom 2 cm, ki kažejo smer toka od Velike dvorane proti Podorni dvorani. Obnaplavinske oblike dokazujejo, da se je voda v tem delu pretakala tudi po tem, ko je rov že zapolnjen s sedimenti. Zapolnitev rova izvira iz Velike dvorane in Tihe jame (Mihevc, 2001, s. 81). V Labirintu se na nekaterih mestih pojavlja, da so na zasiganih izbočenih delih stropnih kotlic vidne posamezne lise, kjer je poplavna voda odstranila plast sige. Velika dvorana je največji del Tihe jame, poteka v smeri SZ – JV. Dolga je 120 m, široka 60 m, visoka pa od 25 do 30 m. Strop dvorane je debel 50 m, skladi so debeli do 50 cm, vpadajo pa v smeri JJZ (Gospodarič, 1984, s. 40). Od Labirinta se dvorana vzpne do Orjaka, nato pa je dno uravnano do prehoda v Šumečo jamo. Največji podorni stožec je na zahodni strani dvorane, kjer so podori in poplavna ilovica do 13 m nad uravnanim delom dvorane. Vzhodna stena je skoraj navpična, vendar so tudi ob njej podorni bloki, podorna siga in poplavna ilovica. Za podori na V strani je manjši rov, v katerem so tudi vidni podorni bloki. Na Z delu dvorane je med Orjakom in največjim podornim kompleksom vrezan erozijski jarek. V tem pasu se n.v. na 50 m zniža od 333 m na 323 m (Mihevc, 2001, s. 81). Najznačilnejši elementi Velike dvorane so podorni bloki, podorna siga, poplavna ilovica in nekateri veliki stalagmiti. Stene in kapniki so pokriti s poplavno ilovico. Strop dvorane je kupolast (obokan), večinoma bele barve. Tudi stalaktiti so večinoma beli. Za razliko od stropa so stene dvorane in kapniki večinoma rdeče – rjave barve. Največja sigova tvorba je Orjak, 15 m visok stalagmit. V bližini Orjaka je še nekaj velikih, širokih stalagmitov. Za te velike kapnike je značilno, da so pogosto počeni oz. prelomljeni. Orjak je počen na V strani, med njim in počenim delom je danes približno 70 cm široka turistična pot. Gospodarič navaja, da je kapnike oblivala visoka kalna voda, kapniki so zaradi tega prekriti z ilovico, zaradi posedanja tal pa so se lomili. Ta proces naj bi se nadaljeval še v holocenu (Gospodarič, 1984, s. 40). Do lomov prihaja tudi v današnjem času. Najpogosteje se lomijo palete oz. diski, na katerih rastejo stalaktiti. Za diske je značilno, da imajo majhno bazo v primerjavi z velikostjo. Aktivni diski so tisti, na katere priteka sigotvorna voda in na njih odlaga sigo. Kadar je sila, ki vleče stalaktit navzdol, večja od sile, ki drži sigo na stropu, se ta tvorba odlomi. Ob upoštevanju najugodnejših pogojev za izločanje sige se namreč lahko odloži tudi do 2,5 kg sige na leto. Do zadnjega loma sige je prišlo leta 1999. Siga je odpadla z višine 17 m. Odpadla siga se je razbila na nekaj večjih in več manjših kosov. Skupna teža odpadle sige je okrog 2500 kg (Kranjc, 1999, s. 201 – 214). Na S strani prehaja Velika dvorana med sigovimi tvorbami v Dvorano orgel. Dvorana orgel je dolga okrog 30 m, široka pa do 20 m. Na V strani dvorane prehaja strop v steno, ki se konča ob nasutem dnu dvorane. Na Z strani dvorane pa prevladujejo sigove tvorbe – stalaktiti in stebri (kjer se začne strop nižati), ponekod so tudi manjše sigove ponvice. Na S strani dvorane je na dveh mestih med sigovimi tvorbami mogoč prehod proti Šumeči jami. Tudi v tej dvorani je na stenah in kapnikih poplavna ilovica. Na stenah je ta plast debela nekaj mm. na S strani pa je v ilovico zarit večji kos podorne sige. Na V strani dvorane je nad današnjo turistično potjo vidna 1 – 1,5 m debela plast poplavne ilovice, v kateri so tudi plasti sige. Največja sigova tvorba je približno 4 m visoka zasigana stena z rebrastimi kapniki, imenovanimi Orgle. Stalaktiti postajajo debelejši in ukrivljeni, kar nakazuje, da že prihaja do kroženja zraka iz Šumeče jame. Prehod med Müllerjevo dvorano in Tiho jamo leži med 308 in 338 m n.v. Rov je širok okrog 20 m, visok pa okrog 10 m. Na najvišjem delu je rov širok 30 m. Prelom v tem delu jame poteka v smeri S – J. Rov kaže na nastanek v freatičnih pogojih (Mihevc, 2001, s. 81). Strop ima najprej obliko kot v Dvorani orgel, s približevanjem Šumeči jami pa dobiva paragenetsko obliko – sprva je lok širši, nato vse ožji. Tudi ta del jame je na debelo nasut s poplavno ilovico. Poplavni sediment je na S strani nagnjen za 10° proti JZ. Na prehodu iz Tihe v Šumečo jamo se zaradi kondenzacije (toplejši zrak iz Reke se dviga proti Tihi jami, hladnejši iz Tihe jame pa odteka proti Šumeči jami) oblikovale plitve in široke fasete (Slabe, 1995, s. 87). V tem delu dvorane med sigovimi tvorbami prevladujejo debeli, ukrivljeni stalaktiti vedno bolj sive barve in kompleksi stalagmitov. Tiha jama v speleogenetskem prostoru Tiha jama je od ostalih izbranih jam nekoliko drugačna, saj so poplave v njej recentne in možne tudi v današnjem času. Jama namreč leži le slabih 100 m nad vodnim delom Škocjanskih jam. Proces oblikovanja jame, kot jo vidimo danes, je najbrž potekal v več fazah. Današnji rov je sekundaren, preoblikovan (razširjen) predvsem s procesi podiranja nestabilnega stropa. V jami so se izmenjavale faze podiranja sten, stopa in sige ter zapolnjevanja jame s poplavnim flišnim sedimentom in sigovimi tvorbami. Poplavni sedimenti izvirajo iz flišnih Brkinov. Sočasno z delovanjem vodnega toka so se oblikovale tudi skalne reliefne oblike. Danes ohranjene fasete v najožjem delu jame – Labirintu kažejo na to, da je voda tekla proti Paradižu. Ti procesi potekajo tudi recentno in najbrž niso vezani le na določeno klimatsko ali geološko obdobje. Procesi podiranja jamskih sten in stropov so (mogoče) trenutno manj aktivni, saj je jamski prostor obokan, kar kaže na stabilno ravnotežje sil. Recentni pa so lomi sige, saj je v jamo na nekaterih mestih priteka močno sigotvorna voda. Velika količina odložene sige na stropu povzroča preveliko težo, to pa vodi v njeno nestabilnost. Prav tako aktiven dejavnik so poplave. Tiha jama je v neposrednem območju periodičnih in izjemnih poplav. Divaška jama leži na vrtačastem območju med Divačo in Lokvijo pod Klemenko (570 m) in Kožlekom (517 m). Vhod v jamo je na dnu vrtače na n.v. 430 m. Jama je dolga 672 m, globoka pa 89 m (Kataster jam JZS, 2005). Jama je od Škocjanskih jam oddaljena 3,5 km, od Kačne jame pa 1,5 km. Dno jame je na n.v. 341 m, Reka pa je v Kačni jami na n.v. 200 m oz. manj. Divaška jama je tako kot Trhlovca nastala v mikritnih in sparitnih apnencih turonijske starosti (Gospodarič, 1985, s. 11). Plastoviti apnenci z redkimi rudistnimi biostromami spadajo v Sežansko formacijo (Jurkovšek et al., 1996). Dostopni deli jame so (razen v Soteski slapov) usmerjeni prečno na slemenitev in potekajo skoraj vzporedno s prelomi v smeri S – J (Gospodarič, 1985, s. 12). Jama predstavlja enoten rov. Stranska rova sta le dva – Pekel in Mala jama (Hram in Severni odcep). Za celotno jamo je značilno, da je močno zasigana. V Divaško jamo se je prvi spustil Gregor Žiberna – Tentava leta 1884. Zaradi kapniškega okrasja je jama kmalu postala zanimiva za turizem. Po prvi svetovni vojni in priključitvi Primorske k Italiji so bile nekatere sigove tvorbe uničene, saj je bila jama dostopna vsakomur. Dodatno škodo so v jami povzročili ugaski z železnice, ki so jih posuli po turistični poti po prvi in drugi svetovni vojni z namenom, da bo pot po jami manj spolzka. Ugaski so se spremenili v blatu podobno črno snov. Danes upravlja z jamo leta 1965 ustanovljen Jamarski klub Divača, danes imenovano Jamarsko društvo Gregor Žiberna Divača. Društvo upravlja z jamo in vodi turistične obiske po jami. (Lozej, 2005) Pri poimenovanju delov Divaške jame smo upoštevali stara imena, ki jih uporabljajo jamarji oz. jih navaja Puc (1999). Kjer obstaja prvotno poimenovanje, so Gospodaričeva poimenovanja zapisana v oklepaju. Kjer ni starih imen, smo uporabili Gospodaričevo poimenovanje. Gospodarič s sodelavci je namreč nekatere dele poimenoval drugače, nekaterim nepoimenovanim delom pa dodal nova. Jamo naj bi erozijsko oblikovala podzemeljska reka (morda predhodnica Reke). Rov je širok okrog 10 m, visok od 20 – 30 m, nagnjen za 10° od SV proti JZ. Dno jame poteka v n.v. med 350 in 390 m, strop pa med 380 in 410 m. Po izoblikovanju jame je voda zalivala jamo samo še ob poplavah. Močno zasigana jama kaže na intenzivno in dolgotrajno sigotvorno fazo. Faza rasti sige pa ni bila konstantna, ampak so se menjavale poplavne in sigotvorne faze ter faze odnašanja materiala. Ta pojav se lahko opazi na nekaterih kapnikih, kjer so med sigo tudi rjave oz. rdeče plasti poplavnega sedimenta v n.v. od 360 do 380 m. Kapnica je izpirala sedimente v nižje ležeče kanale v Peklu (Hramu) in Veliki dvorani (Žibernovi dvorani). Sedimenti zapolnjujejo jamo najmanj 30 m na debelo (Gospodarič, 1985, s. 24, 29, 31). Vhod v jamo je v vrtači. Vhodno brezno je z naravnim mostom razdeljeno na dva vhoda. Na vrhu vhodnega brezna je močno preperela rjava in siva siga, pomešana z rdeče rjavo prstjo. Siga razpada zaradi izpostavljenosti zunanjemu zraku, predvsem pa mehanskega preperavanja. Rov, po katerem vodi turistična pot v jamo, je umetno razširjen med sigo, ponekod so vidni žlebiči. Plesna dvorana (Vhodna dvorana) je dolga 80 m, široka okrog 20 m, visoka pa 15 m. Dno Plesne dvorane je ravno in umetno nasuto. Na JZ strani, kamor se jama spušča in nadaljuje, se Plesna dvorana ločuje od Modrijanove dvorane z veliki podornimi bloki sive sige. V spodnjem delu Plesne dvorane so na steni fasete. Kamnita gmota je prevlečena s tanko plastjo sige (približno 1mm). Fasete so na višini okrog 2,5 m nad današnjim dnom dvorane. Na zgornjem polju imajo fasete v premeru približno od 3 cm do 10 cm. Kažejo smer toka navzgor, od JZ proti Z. Na spodnjem polju imajo fasete premer približno 5 cm in prav tako kažejo na smer toka navzgor. Iz Plesne dvorane se jama nadaljuje v Prehod šipka (Obhod). Tu poteka 20 m dolg rov med podori. Skladi vpadajo za 15° v smeri S – J in so debeli do 1,5 m. Na mesta, kjer je nasut pesek, kaplja sigotvorna voda. Tam so nastali jamski biseri in bele lise odloženega kalcita. Stene dvorane so rjave barve, siga pa je sive barve. Siga je v tem delu jame še vedno pretežno siva, pojavljajo se že rdeče – rjave barve. Na podorih je siga pogosto hrapava oz. jo prekrivajo bodičasti sigovi izrastki. Siga je ponekod odložena v tankih plasteh in razpada zaradi zmrzovanja. Prehodu Šipka sledi Modrijanova dvorana. Strop visi v smeri S – J in je bele barve. Tudi v tem delu jame je glavna značilnost podorni material. Sigove tvorbe so predvsem stalagmiti, stebri in sigove kope. Na stropu dvorane so do 1 m dolgi stalaktiti rdeče barve. Na kapnikih se tvorijo tudi mikro ponvice. Siga je večinoma še sive barve, veliko pa je tudi črnih zaradi uporabe bakel in ostalih svetilk. Po Gospodariču se podorni grič poseda. Vzrok za to naj bi bil najbrž v izpiranju ilovnatih naplavin pod njim. Podobno izpiranje velja tudi za Plesno dvorano in Dvorano kralja Matjaža (Rešaverjevo dvorano) (Gospodarič, 1985, s. 14). Naslednja dvorana v jami je Dvorana kralja Matjaža (Rešaverjeva dvorana). Dolga je 40 m. Tudi v tej dvorani je dno sestavljeno iz podornih blokov. Od te dvorane naprej prevladujejo rdeče – rjavi odtenki sige. V tej dvorani sta dva stranska rova – Pekel in Mala jama (Hram in Severni odcep). Dno Pekla je na n.v. 365 m, Dvorana kralja Matjaža in Mala jama pa sta na n.v. 390 m (Gospodarič, 1985, s. 14, 15). Pekel je 15 m visok in 10 m širok rov in leži pod 5 m debelo sigovo ploščo. Ta oblika v jami nakazuje, da je bilo v nekem obdobju močnejše izpiranje rečnih naplavin (rdeče in rjave ilovice) kot odlaganje sige. Ostanki ilovice so vidni le mestoma (Gospodarič, 185, s. 14, 15). Na dnu Pekla so podorni sigovi bloki. Mala jama je od Dvorane kralja Matjaža ločena s podori. Tudi ta del dvorane je močno zasigan. V Mali jami so tudi Katakombe. Na tem mestu se je na poplavno ilovico odložila sigova plast (na tej plasti je danes turistična pot), kasneje pa je bila ilovica deloma izprana. Glavna znamenitost Dvorane kralja Matjaža je prevrnjen in na dveh mestih prelomljen kapnik Kralj Matjaž (Harambaša). Počen je pri bazi in pri vrhu. Dolg je 12 m, prevrnjen pa proti JV. Na njem so nekaj m visoki stalaktiti. Pri bazi Kralja Matjaža je razkrit profil rjave ilovice, visok do 1 m. Ta rjava ilovica se nadaljuje tudi v Sotesko slapov (Hodnik). Ta drobnozrat sediment je alohton, prinešen s poplavno vodo. Taki sedimenti so nekoč zapolnjevali jamo skoraj do stropa, saj se nahajajo tudi na koncu Žibernove dvorane. Jama se nadaljuje v Sotesko slapov (Hodnik), to je ozek rov, ki vodi do Kalvarije (Pretnerjeve dvorane). Rov, ki poteka v smeri V – Z, je visok okrog 15 m, in širši od 5 m. Današnje dno Soteske slapov je zapolnjeno s podornim materialom in rjavo ilovico, ki je prvič razkrita v Dvorani kralja Matjaža. Soteska slapov se proti Z vzpne v 70 m dolgo Kalvarijo (Pretnerjevo dvorano). Na sredini dvorane je podorni stožec prekrit s sigo. Stožec je 20 m nad Sotesko slapov, strop je na tem delu jame povišan, debel je 17 m (Gospodarič, 1985, s. 19). Siga je tudi pod podori, kjer je tudi rdeč drobnozrnat sediment (ilovica). Stalaktiti imajo premer do 30 cm, visoki pa so od 50 cm do 2 m. Iz Kalvarije poteka ozek, zasigan in podoren rov Serpentin v Veliko Žibernovo dvorano (Žibernovo dvorano). Na Serpentinah so ponekod večji kompleksi ekscentričnih tvorb (helektitov) in zaves. Na prehodu iz Serpentin v Veliko Žibernovo dvorano (na JV delu) je med plastmi sige rdeč drobnozrnat sediment. Gospodarič navaja, da sta 2/3 rova Serpentin sta zasuti s sedimenti (Gospodarič, 1985, s. 19). Velika Žibernova dvorana leži v n.v. od 356 do 376 m, rov je na tem delu jame širok 30 m, visok pa do 20 m (Gospodarič, 1985, s. 19). Dvorana je dolga več kot 100 m. Dno dvorane tvorijo podorni bloki, pomešani z alohtonimi sedimenti. Sedimenti so bili v veliki meri že sprani iz dvorane, zato dno dvorane ni ravno. Na njem se je odložilo veliko sige v obliki kop in kapnikov. Sigove kope in stebri delijo dvorano na več prekatov oz. manjših dvoran. Poleg visokih in širokih stalagmitov in stebrov ter sigovih kop z belimi slapovi sige, so posebna znamenitost ekscentrične tvorbe. Največ ekscentričnih tvorb je v Zakladnici in Biserni vilenici. To je nekoliko višji del v Veliki Žibernovi dvorani, obdan z zavesami in stebri. Te tvorbe delujejo kot izolator pred morebitnim vplivom vetra, zato je zrak stalno dovolj vlažen, izhlapevanje vode pa zelo počasno. Na JV strani Žibernove dvorane, ki je imenovan Turški britof, tvorijo ilovnata jamska tla alohtoni glineni in peščeni sedimenti s posameznimmi, s stropa odpadlimi bloki. V ilovici so poleg mineralov glin tudi zrna kremena in sljude. Na vrhu ilovnatega zasipa je holocenska siga. Med rdečo in rjavo ilovico je ponekod siga. Datacije sige so pokazale, da je siga starejša od 300 000 let, po nekaterih predvidevanjih pa celo starejša od 1 milijona let (Mihevc, 2005). V celotni Veliki Žibernovi dvorani, pa tudi drugod po jami, je (bilo) veliko sigovih plitvih ponvic, vendar so precej uničene. Na stropu ni veliko stalaktitov, pač pa so ponekod vidne stropne kotlice. Barve sige v tej dvorani so bele in rdeče – rjave. Strop je rdeče barve, ponekod so bele kalcitne žile. Ponekod po dvorani so vidni recentni odlomi sige. Na koncu Žibernove dvorane, v Nebesih, se med rebrastimi kapniki nahaja poplavna ilovica. Datacije ilovice so pokazale starost več kot 1 milijon let (Mihevc, 2005). Starost sedimentov v Divaški jami Gospodarič (1985) uvršča etažo med 360 – 390 m n.v. v Divaški jami v medledeno dobo günz – mindel (750 000 – 590 000 let nazaj). Sedimentacija rumeno rjave ilovice naj bi se dogajala v ledeni dobi mindel (590 000 – 350 000 let nazaj), s površja presedimentirana rdeča terra rossa pa naj bi bila v jamo sprana v medledeni dobi mindel – riss (350 000 – 200 000 let nazaj). Novejše datacije jamskih sedimentov so pokazale, da so seduimenti v jami precej starejši. Paleomagnetske datracije so pokazale, da naj bi močna sedimentacija potekala v obdobju 900 000 – 730 000 let nazaj (Bosák, Pruner, Zupan – Hajna, 1998). Z metodo 230Th/238U je Mihevc (Mihevc, 2001) analiziral nekatere kapnike v jami. Vzorec iz masivne sigove kope na vhodu v jamo je pokazal starost 243 + 81 – 47 000 let, vzorec na kapniku v Veliki Žibernovi dvorani pa je starejši kot meja datacijske metode, to se pravi več kot 350 000 let. Starost parazitskega kapnika, ki raste na prevrnjenem stalagmitu Kralju Matjažu, je 176 + 17 – 15 000 let. Na večjo starost teh sedimentov kažejo tuudi geomorfološke primerjave jam po nadmorski višini. Trhlovca in Divaška jama imata podobne značilnosti sedimentov in ležita v enaki nadmorski višini kot Brezstropa jama pri Povirju (Mihevc, 1996, s. 65 – 75). Glede na nadmorske višine in sedimente so danes dostopni rovi Divaške jame in Trhlovce ter siga v udornici Radvanj del zelo starega in daljšega jamskega sistema. Glede na velikost jame lahko sklepamo, da je jamo oblikoval precej velik vodni tok. Na velikost jame pa so kasneje vplivali tudi podori, ki so dodatno povečali dimenzije prostorov. Kakšne so bile hidrološke razmere v jami, je težko opredeliti, saj so (bili) v jami prisotni procesi močne sedimentacije sige in podorov, zato skalni relief ni skoraj nikjer razkrit. Fasete in stropne kotlice kažejo na freatične razmere v jami. Ilovica, ujeta med rebraste kapnike, kaže na to, da je vodni tok pritekal v jamo in s tem poplavljal tudi po tem, ko je bilo odloženo že veliko sige. Trhlovca je od Divaške jame oddaljena približno 500 m in prav tako leži na vrtačastem območju pod Klemenko (570 m) in Kožlekom (517 m). Vhod v jamo je na n.v. 432 m in predstavlja spodmol, katerega dno je umetno nasuto. Spodmol je dolg 24 m, širok 10 m, visok je okrog 5 m, nad njim je okrog 5 m debela plast kamnine. Jama je dolga 142 m, globoka pa 22 m (Kataster jam JZS, 2005). Ta globina je visoko nad gladino Reke v Kačni jami. Jama je nastala v mikritnih in sparitnih apnencih turonijske starosti (Gospodarič, 1985, s. 11). Ti apnenci spadajo v Sežansko formacijo in so plastoviti z redkimi rudistnimi biostromami (Jurkovšek et al., 1996). Jama spada med arheološke, saj so bili v njej najdeni ostanki predmetov iz neolitika (Gospodarič, 1985). Opis jame Na Z strani stropa spodmola, ki je višji od V dela, so vidne stropne kotlice in elipsast profil rova. Stropne kotlice so posledica delovanja kondenzne vode na kamnino. Rov poteka proti JZ. Ocenjena višina profila je 7 m nad nasutim dnom. V notranjosti so na Z delu spodmola v živi skali izkopani trije manjši prostori s skupno površino 12 m2. Ti prostori so bili namenjeni skladišču v času po 2. svetovni vojni. V izkopanem delu se ponekod v apnencu vidijo s sigo zapolnjene razpoke. Debelina razpok je nekaj mm. V enem izmed izkopanih prostorov priteka močno sigotvorna voda, na kar kaže nastajanje jamskih biserov na tleh. Voda kaplja z višine 1,6 m, na stropu pa je vidno odlaganje rdeče ilovice. Naravni rov je začetku poglobljen, dno pa je nasuto. Strop ima elipsast profil. Rov, kot ga vidimo danes, je dolg 15 m, širok 3 m in visok 3 m. Na prvih 10 m rova je nekaj debelih stalaktitov sive barve, ponekod pa se po stenah tvorijo mikro ponvice. Obnaplavinskih oblik je malo, nekaj je stropnih kotlic in korozijskih žlebičkov. Na Z stani rova je vhod v poševen, podorni rov. Vhod v rov je širok 1 m, visok pa 70 cm. Rov poteka v smeri S – J, dolg je 15 m, na najširšem mestu je širok 5 m, naklon rova je 40°. Na dnu rova ležita podorni grušč in siga. Ta material se nadaljuje tudi v spodaj ležečo dvorano. Ker je bilo v jami izkopanega veliko materiala, je verjetno, da so izkopan material nasuli tudi v naravni del jame. Zaradi tega je težko oceniti, ali je ves grušč v rovu naraven ali je bil tja nasut. Na dnu rova je na stropu velika stropna kotlica, po naši oceni je dolga 2 m, široka 1 m, globoka do 50 cm. Poleg te kotlice je na stropu še nekaj manjših stropnih kotlic. Strop je sive in rdeče barve. Nad vhodom v spodaj ležečo dvorano sta na JZ in SZ strani stropa vidna dva elipsasta rova, med katerima je sigova kopa. V stran rova je zasigana, Z stran pa je zasigana šele na koncu rova. Vhod v danes največji poznan del jame je pod elipsastima profiloma ter preko naravnega mostu (siga oz. podorna siga), ki leži pod SZ elipsastim profilom. Takoj po vhodu v dvorano je nasipni stožec iz grušča in sige. Tudi za ta grušč je težko določiti ali gre za naravnega ali umetno nasutega. Dvorana poteka v smeri S – J, vhod iz rova je na V strani. Strop dvorane je na najvišji točki okrog 20 m nad dnom te etaže. Na S koncu dvorane se rov spusti za 2 – 3 m in nadaljuje za 15 m pod dno osrednje dvorane. Spodnja etaža je od osrednje dvorane ločena s plastmi grušča, sige in ilovice. Gospodarič navaja, da je skalno dno na tej točki (400 m n.v.) najbrž najbližje (Gospodarič, 1985, s. 22). Na mestu, kjer je vhod v spodnjo etažo, se rov dvigne za 3 m ter se preko skalne stopnje nadaljuje proti S, kjer se razširi in konča. Izmere dvorane kažejo, da se jama zaključi na n.v. 425 m, pasovita ilovica pa se nahaja na n.v. med 405 in 416 m (Gospodarič, 1985, s. 22, 28). Po dnu dvorane je rdeč ilovnat sediment in podrti kosi sige. Na nekaterih mestih so vidni profili menjavanja sigovih in ilovnatih plasti. Sige je sicer v dvorani malo. V osrednji dvorani se na V in Z strani vidi meandrast profil, ki poteka v smeri S – J. Stropnih kotlic v dvorani ni videti. Na S koncu dvorane so za dlan velike fasete. Ponekod po jami so ob stenah vidni recenti odlomi, na S delu pa je na ilovici videti kose plastnate sige. Velike fasete in stropne kotlice kažejo na počasen vodni tok v freatični coni. Kasneje pa naj bi se hitrost vodnega toka povečala. Po znižanju piezometričnega nivoja so jamo preoblikovale ponorne vode, ki so izkoristile starejše rove. Te vode so pritekale s flišnih kamnin in jamo občasno zapolnile z drobnozrnasto naplavino. Na to kažejo mreže nadnaplavinskih anastomoz (Slabe, 1995, s. 124). Po Gospodariču naj bi sedimentacija v Trhlovci potekala v naslednjem zaporedju procesov: 1. erozijska aktivnost jamskega potoka, ki je izoblikoval 20 m visok meandrast kanal v etaži med 404 in 425 m n.v., 2. odlaganje rjave pasovite ilovice v poplavljenem rovu do 416 m n.v.; 3. odlaganje apnenčevega grušča v suhi rov; 4. sedimentacija rdeče ploščnate sige na rdečo ilovico in pesek; 5. dotok kapnice in vertikalno izpiranje sedimentov; 6. sedimentacija belkaste sige; 7. izmenično korodiranje in odlaganje sige v jami; 8. mehansko razpadanje sten v spodmolu Trhlovce (Gospodarič, 1984, s. 24). V Trhlovci so bile opravljene paleomegnetske raziskave. Iz profila, kjer se menjujejo plasti gline in peska ter vmesnih stopenj med njima, je bilo odvzetih 9 vzorcev. V vzorcih je največ kremena in kalcita. Muskovit, illit, montmorilonit, goethit, hematit, klorid in gibsit so prisotni le v nekaterih vzorcih v sledeh. Izvor teh mineralov je v flišnih kamninah, hematit in goethit pa sta prenesena iz površja nad jamo. Paleomagnetske analize kažejo, da je profil v Trhlovci povezan s profilom v Divaški jami (glede na normalno in reverzno polarnost). Močno zapolnjevanje obeh jam naj bi nastopilo pred 970 000 leti, končalo pa pred približno 730 000 leti (Bosák, Pruner, Zupan – Hajna, 1998). Ti podatki kažejo na precej večje starosti kot jih podaja Gospodarič leta 1985. Gospodarič namreč uvršča erozijsko aktivnost jamskega potoka, ki je oblikoval kanal v Trhlovci, v günz, po najnovejših paleomagnetskih raziskavah pa je v tem obdobju že potekalo zapolnjevanje jame s sedimenti. Trhlovca v speleogenetskem prostoru Podatki, ki so na voljo, in terensko delo, kažejo na zaporedje procesov v jami, ki pa so precej starejši, kot se je domnevalo sredi 80. let. Vodni tok, ki je vsaj v zadnjem obdobju tekel skozi jamo, je bil precej počasen, na kar kažejo fasete. V času gradnje trase avtoceste je bila med drugimi odkrita (okrog 3 km severneje) 230 m dolga Brezstropa jama pri Povirju, ki leži na n.v. 395 – 400 m Dimenzije rova, nadmorska višina in tip sedimentov v Brezstropi jami pri Povirju so zelo podobni kot v Trhlovci. Ob predpostavki, da sta jami nastajali v istem časovnem obdobju ter da je denudacija odstranila 50 – 100 m stropa nad Brezstropo jamo pri Povirju v 750 000 – 1 500 000 letih, sta jami še precej starejši (Mihevc, 1996, s. 65 – 75). Jama leži pod Starim tabrom (603 m) na ravniku med Lokvijo in Sežano, na območju z veliko gostoto vrtač. Vhod v jamo je v vrtači na n.v. 418 m. Jama je dolga 841 m, globoka pa 190 m (Kataster jam JZS, 2005). Od Škocjanskih jam je oddaljena 6 km. Dno jame je na n.v. 228 m, v 4 km oddaljeni Jami 1 v Kanjaducah teče Reka na 52 m n.v. V pasu med Vilenico in Lipiško jamo leži tudi 620 m dolga in 75 m globoka jama Lp 2 (Kataster jam JZS, 2005). Vilenica je nastala v zgornje krednih apnencih Lipiške formacije. To sestavljajo plastoviti in masivni apnenci z rudistnimi biostromami in biohermami (Jurkovšek et al., 1996). Šušteršič (1972) in Gams (1984) sta razlagala, da je jamo oblikovala ponornica, na kar kažejo odloženi rumenkasto – rjavi sedimenti v jami. Slabe (1995) pa ugotavlja, da v skalnem reliefu jame ni sledi, da bi jo oblikovala ponornica. Do Vilinske dvorane je jama precej široka, v nadaljevanju pa so ponekod ozki prehodi. Celotna jama je močno zasigana, zasiganost se zmanjšuje od turističnega dela navzdol. Najmanj je zasigan Fabrisov rov. Veliko sige je polomljene bodisi naravno bodisi antropogeno. Vilenica je najstarejša turistična jama v Evropi, verjetno tudi v svetu. Obisokovalcem je namenjena že od leta 1633, ko je završki grof Petači (Petazzi ali Petazi) oddal jamo v upravljanje cerkvi Sv. Mihaela v Lokvi. Domačini pa so jamo poznali že veliko prej, saj so bile v jami najdene črepinje (domačini so hodili v jamo po vodo v ponvico), poleg tega pa naj bi jamo uporabljali tudi kot zavetišče pred Turki. Po 19. stoletju, ko je jama slovela kot najlepša jama Krasa in doživela turistični razcvet, je sledilo obdobje, ko za jamo ni skrbel nihče (po priključitvi Primorske k Italiji so v začetku za jamo skrbeli Italijani, potem pa vse opustili), je jama doživela (podobno kot Divaška jama) precejšnje uničenje sigovih tvorb. Leta 1955 ustanovljeno Jamarsko društvo Sežana je leta 1962 prevzelo skrb nad jamo in še vedno skrbi zanjo ter vodi turistične obiske. Za razliko od Divaške jame, v kateri je Gregor Žiberna – Tentava prišel že ob prvem obisku do konca jame, je bila Vilenica do leta 1830 poznana do Vilinske dvorane, Fabrisov rov pa je bil odkrit leta 1964. Jama je nastala ob prelomih. V predelu od vhoda do Vilinske dvorane potekajo strop in stene jame po skladih in prelomih, oblikovani so škatlasto. Od Vilinske dvorane do Fabrisovega rova so stene in stop gladki, v glavnem delu Fabrisovega rova, ki je poševen, pa so ob prelomnih ploskvah veliki, gladki odlomi (Šušteršič, Geršak, 1992, s. 21). Jamski rov poteka od vhoda do Vilinske dvorane v smeri SZ – JV, nato pa se obrne v smer proti S. Od vhoda do Rdeče dvorane je jamski rov jasno razločen, širok in visok do 30 m. Od Vilinske dvorane do konca raziskanih delov jame pa jamski prostor nima več značaja rova (Šušteršič, Geršak, 1992, s. 21). Vhod v jamo, ki je na ravnem terenu in je velik 10 X 20 m, vodi v Plesno dvorano. Dvorana je dolga več kot 100 m, široka do 60 m, visoka od 10 do 15 m. Severno pobočje dvorane prekriva grušč. Ta dvorana je še močno pod vplivom zunanjega zraka. To se opazi na sedimentih, ki jih prinaša veter v jamo ter na odpadanju sigove skorje zaradi kondenza in zmrzovanja. Zaradi uporabe bakel in podobnih svetil so kapniki od vhoda do Rdeče dvorane počrnjeni, veliko sige pa je po celi jami popisane. V Plesni dvorani je antropogeno spremenjeno oz. uravnano plesišče. Siga je zaradi vplivov zunanjega zraka v tej dvorani sive barve. Najbolj markantna sigova tvorba je steber sredi dvorane. Verjetno najnazornejši primer mehanskega preperevanja v Plesni dvorani je pod plesiščem, kjer je razkrit profil na steni. Rdeče obarvano plast sige je najbrž prekrivala nekaj cm debela plast rdečega ilovnatega sedimenta, nad njim pa je bila odložena sivo – bela siga. Zaradi mehanskega preperevanja je zgornja plast sige odpadla. Odpadanje sige je najbrž deloma tudi antropogeno pogojeno. Plesna dvorana se na koncu zoži in med kapniki prehaja v nižje ležeči Drevored kapnikov. Drevored kapnikov je okrog 100 m dolga in od 20 do 40 m široka dvorana. Strop je visok do 10 m. V tej dvorani so lepo vidni skladi debeline od 1 do 1,5 m. Skladi vpadajo za 30° v smeri S – J. Med skladi so ponekod paličasti stalaktiti. Na prehodu med Plesno dvorano in Drevoredom kapnikov je pobočje (po njem poteka turistična pot), zapolnjeno s sigo, sigovimi podori in rdečim drobnozrnatim sedimentom (ilovico). Na enem izmed razkritih profilov je vidna plastnata siga. Tako kot po celi jami, so bili tudi v tej dvorani prisotni procesi podiranja. Ponekod je razkrita živoskalna osnova – tako na stropu kot na stenah, siga pa se je podrla. V drugem delu Drevoreda kapnikov, to je pred prehodom v Rdečo dvorano, poteka rov v smeri S – J. Na V strani so veliki podorni bloki, Z del pa je zapolnjen s sigovimi kopami, ki segajo do stropa. Med podornimi bloki je prehod v stranski, nižje ležeči dvorani – Helektitno in Podorno. Siga je v vseh oblikah, nekateri stalagmiti so palmasti. V Drevoredu kapnikov je siga še večinoma sive barve zaradi vpliva zunanjega zraka, dobiva pa že rdeče – rjave odtenke. V Drevoredu kapnikov se že pojavljajo stropne kotlice oz. zajede. Največja je na prehodu med Drevoredom kapnikov in Rdečo dvorano. Zajede so vsaj 5 m v strop. Pred vhodom v obe stranski dvorani je na dveh manjših zaplatah vidna rumeno – rjava ilovica. Helektitna dvorana je dolga 20 m, široka v pa okorg 7 m. Strop v Helektitni dvorani je visok okrog 7 m. V tej dvorani so se menjavale faze odlaganja plastnate sige in rdeče ter rumeno – rjave ilovice. Na ilovico oz. prst se je odlagala plastnata siga. Temu procesu so sledili procesi izpiranja spodaj ležeče prsti oz. ilovice, kar je vodilo v podiranje plastnate sige. V Helektitni dvorani so zaradi konstantnih temperaturnih in vlažnostnih pogojev helektiti. Za razliko od nekaterih helektitov, ki so zelo krhki in imajo na koncu vodne kapljice, so helektiti v tej dvorani debeli do 0,5 cm in precej stabilni. Na prehodu iz Drevoreda kapnikov v Rdečo dvorano se dno jame dvigne za 5 m do temperaturne meje. Temperaturna meja je na vrhu 5 m visokega prehoda, za katerim se jama zopet spusti. Od vhoda do točke temperaturne meje je temperatura nižja ali se spreminja, od temperaturne meje v notranjost jame pa je temperatura konstantna oz. višja. Ta prehod je prvi višji prehod oz. pregrada od vhoda v jamo. Za prehodom se zadržuje toplejši jamski zrak. Hladnejši zrak, ki je težji, se zadržuje pod prehodom, nad njim pa izteka iz notranjosti jame toplejši jamski zrak. Temperaturna meja je aktivna čez celo leto. Temperaturno mejo označuje nesklenjena svetla proga. V območju hladnejšega zraka je siga sive barve, v območju toplejšega pa opečnate (Gams, Gustinčič, 2001, s. 28). Od temperaturne meje se jama spusti in nato zopet dvigne do Velike gore. Rdeča dvorana je dolga 130 m, široka od 10 do 80 m. V spodnjem delu Rdeče dvorane se jama obrne proti S. Na vrhu Rdeče dvorane (pri temperaturni meji) se po najožjem prehodu rov razširi do širine 80 m v smeri SV – JZ. Na JZ pobočju so sigove kope.nOd sigovih kop je navzdol strmo pobočje, na dnu katerega je ilovnat sediment. Ta del se zaključi z ozkim prehodom, ki vodi v manjšo ovalno dvoranico velikosti 20 X 7 m, v kateri je z vodo napolnjena ponvica. Ponvica, v kateri je stalna voda, je tudi pod Veliko goro. Rdeča dvorana je med temperaturno mejo in Veliko goro na SV strani elipsaste oblike. Na tej steni so od 2 do 3 m debele plasti, med njimi pa približno 50 cm debel kanal. Poleg tega so vidne tudi različne reliefne oblike, ki jih prekriva tanka plast sige. Od Velike gore naprej je Rdeča dvorana ločena s sigovimi kopami in stebri, obrne se v smer proti S in spusti za 20 m do Vilinske dvorane. Vilinska dvorana je zadnja med največjimi dvoranami v jami. Dvorana je elipsaste oblike in meri v smeri S – J 60 m, v smeri V – Z pa od 40 do 60 m. Na SZ delu je manjša stranska dvoranica velikosti 20 X 15 m. Na SV delu dvorane so vidni skladi, ki vpadajo v smeri SZ – JV za 20°. Na enem izmed njih so paličasti stalagmiti. Vilinska dvorana je deloma zapolnjena s podori in najverjetneje tudi ilovnatim sedimentom. Celotna dvorana je ob robovih zasigana, izjema je SV del, kamor poteka nadaljevanje jame. Po stropu so vidna tudi mesta, od koder se je siga lomila. Med sigovimi tvorbami je najpomembnejši stalagmit sredi dvorane, ki je visok 20,3 m (Coraci, Čok, 1991). Ta je za stalagmitom v Lipiški jami najverjetneje drugi najvišji v jamah na Krasu. V Vilinski dvorani je na SV strani 1 X 1 m velik vhod v Stari rov. Današnji rov je sekundarno preoblikovan, saj je močno zasigan. Siga je rdeče barve. Današnji dostopni del rova predstavlja rov, ki ni nikjer širši od 2 m in posamezne nekoliko večje dvoranice. Posamezne dvorane so s sigo ločene na več delov. Dno Starega rova ni nikjer vidno, saj je nasuto s sigo, podornim materialom oz. ilovico neznane debeline. Po 15 m se Stari rov razširi v dvorano, ki je dolga 20 m, široka 20 m in visoka 5 – 7 m. Dvorana je še vedno močno zasigana. V dvorani je tudi ponvica velikosti 4 X 2,5 m, globoka do 50 cm, ki je stalno napolnjena z vodo, na dnu ponvice pa je odpadna siga. V dvorani je na steni viden profil kanala višine 50 cm, nad njim pa oblike, ki bi lahko bile fasete. Stena je prekrita s tanko plastjo sige, zato so te oblike težko razložljive. Na J strani dvorane je vhod v 15 m dolg in 1 m širok rov, ki vodi v zadnjo dvorano Starega rova. Sklepna dvorana je dolga 10 m, široka 7 m in visoka od 5 – 7 m. Strop dvorane poteka v smeri SZ – JV. Dno je ravno, ponekod so odlomi sige. Vhod v Fabrisov rov predstavlja odprtina velikosti 1 X 1 m. Rov se najprej spušča, širok je do 3 m, visok 1 m. Na koncu tega dela je manjša dvoranica velikosti 2 X 2 m. Od tu se rov poševno dvigne, širok je do 3 m, visok pa okrog 50 cm. Na koncu oz. vrhu se rov razširi v dvorano. Dvorana je dolga 40 m, široka 10 – 20 m, visoka pa od 3 – 7 m. Strop dvorane se spušča od S – J, kjer skoraj doseže dno dvorane. Dno je uravnano, na njem so sigove ponvice (večinoma so zaradi hoje že uničene in blatne). Pod sigovimi ponvicami je ilovnat sediment. Dvorana je zasigana, siga je bele in rjave barve. Po dnu dvorane je nekaj odlomov sige. Na JZ strani dvorane, to je pod vhodom, so na steni vidne skalne oblike, ki pa so že deloma zasigane. Tik nad vhodom v rov sta dve večji stropni kotlici s premerom 1,5 in 3 m. Pod vhodom pa so na steni fasete oz. kotlice. Zaradi plasti sige, ki jih prekrviva, se ne da določiti njihove smeri. Pod steno je 1 m nižje profil, ki ima v zgornjem delu 10 cm sige, pod njo pa je 1 – 3 m ilovice. Ilovica sega do današnjega dna rova. V kotu pod vhodom je v plasteh odložen nekoliko bolj grobozrnat sediment, temno rjave barve. Glede na ta pojav v jami je možno sklepati, da je voda v nekem obdobju pritekala iz Fabrisovega rova in v ta del odlagala sediment. Proti S se dvorana spusti za 10 m, hkrati pa se strop nekoliko poviša. Rov je v nadaljevanju dolg 20 m, širok do 3 m, visok pa do 7 m. Rov je zasigan, deloma pa zapolnjen s sedimentom. Po tleh so tudi odlomi sige. Zadnja, največja enotna dvorana Fabrisovega rova ima dva dela. Prvi del poteka v smeri proti S. Ta del dvorane je dolg 30 m, stop je visok do 15 m. Dvorana je zasigana, stebri so visoki do 4 m, premera do 1 m. V dvorani je veliko odlomljenih kapnikov in ilovice, ki deloma zapolnjuje dvorano, ponekod pa je siga prevlečena z ilovico. Strop je tudi zasigan, ponekod so velike stropne kotlice. V drugem delu dvorane poteka rov v smeri proti V. Rov je poševen, dolg 60 m, širok 25 m, visok 5 – 7 m in se znižuje do konca odkritih delov jame. Ilovnat sediment oker do rjave barve je po celi dvorani. Dno dvorane je nasuto s sigo (ponekod odlomi) in sigo, ki se odlaga na ilovici. Strop in stene so zasigani. Siga je rjave in bele barve. Največja sigova kopa je na JV strani dvorane. Kopa je dolga 15 m, visoka pa 5 m. Najnižja točka jame se zaključi s prostorom dolžine 10 m, širine 3 m in višine 3 m. Dno je ravno. Na zadnjih 20 m globine Fabrisovega rova je najbrž možnih več prehodov med podornimi bloki. Slabe (1995, s. 125) navaja, da so v spodnjem delu Vilenice tudi nadnaplavinske anastomoze, ki so najverjetneje nastale nad mladowürmsko drobnozrnato naplavino. Datacije sige iz vhoda v Fabrisov rov (300 m n.v.) so pokazale starost 80 200 let (+ 56 900, 44 400). Datirana rjava skorjasta siga leži nad rumeno poplavno ilovico in nekaj mm debelo rdečo ilovico. Te datacije kažejo, da so zadnje poplave segale do vhoda v Fabrisov rov v obdobju medledene dobe riss – würm. Rumena poplavna ilovica pa je vsaj iz riiške ledene dobe (Zupan – Hajna, 1991, s. 203). Opredelitev speleogeneze v Vilenici je težavna, predvsem zaradi velike zasiganosti jame in zapolnitve jamskega dna z različnimi sedimenti neznane globine. Po izoblikovanju rova so bili tudi v Vilenici prisotni procesi velikih podorov in odlaganja sige. Skalni relief je ohranjen le na določenih mestih zaradi močne zasiganosti jame. V prvem delu jame, do Vilinske dvorane, so najdene le stropne zajede oz. kotlice kot posledica vrtinčena vodnega toka v stropu. Vilenica je med daljšimi in globljimi jamami Krasa. Z današnjo globino 190 m oz. dnom jame na n.v. 227 m in lego med Kačno jamo in novo odkritimi jamami z Reko (Jama 1 v Kanjaducah, Brezno v Stršinkni dolini) obstaja možnost, da je z Reko tudi povezana. V primerjavi z Divaško jamo je Vilenica precej globlja, kar mogoče vpliva tudi na višine, do koder segajo ilovnati sedimenti. V Divaški jami se poplavni sedimenti pojavljajo skoraj v celotni dolžini jame, v Vilenici pa so rumenkasto – rjave ilovice le v Fabrisovem rovu. Fasete v vhodnem delu Fabrisovega rova kažejo na dokaj počasen vodni tok, saj so velike za dlan. Pod vhodom v Fabrisov rov je odložen tudi ilovnato – meljast sediment. Ta pojav lahko nakazuje, da so zadnje vode, ki so zalivale jamo od dna navzgor, segale do tega prehoda, se tam vrtinčile in odlagale sediment. V Stari rov pa voda ni odlagala več sedimentov. Tako kot Vilenica leži tudi Lipiška jama na ravniku med Lokvijo in Sežano, pod Kislico (516 m). Območje okrog Lipiške jame ima veliko gostoto vrtač, pa tudi jam. Vhod v jamo je na n.v. 397 m. Z dolžino 1194 m in globino 230 m spada med večje jame na Krasu. Dno Lipiške jame je na n.v. 167 m, torej nekaj več kot 100 m nad Reko, če upoštevamo njen tok v Jami 1 v Kanjaducah. Lipiška jama je prav tako kot Vilenica nastala v zgornje krednih apnencih Lipiške formacije. To so plastoviti in masivni apnenci z rudistnimi biostromami in biohermami (Jurkovšek et al., 1996). Lipiško jamo so pregledali in izmerili člani italijanskih jamarskih organizacij CTT in SAG leta 1895 (Šušteršič, 1984, s. 13). Kozinski rov pa so odkrili člani Jamarskega društva Dimnice leta 1977 (Malečkar, 1977). Lahka dostopnost do jame in njena dolga doba izpostavljenosti človeku sta botrovali, da je jama precej popisana, veliko pa je tudi odrabljenega karbida, ki so ga jamarji oz. obiskovalci pustili v jami. Jama je dokaj enoten, čeprav morfološko različen jamski prostor. Enotna je v smislu razvejanosti, saj nima večjih stranskih rovov. Stranski rovi so trije, dva v prvem, kapniškem delu, in eden v Kozinskem rovu. Vhodna dvorana leži v smeri SZ – JV, nato se rov obrne v smer SV – JZ. Najožji deli jame potekajo v smeri proti SZ (enako kot vhodna dvorana in stranska rova). Prvih 30 m se Kozinski rov rahlo dviga proti SZ (Malečkar, 1977), glavnina Kozinskega rova pa poteka sprva vzporedno s prvim delom jame, to je od SV – JZ, nato pa zavije proti J. Jama lahko razdelimo na tri relativno različne dele: 1. Od vhoda do Labirinta. Za ta del je značilno sekundarno preoblikovanje jamskega prostora s podori in sigovimi tvorbami. Sigove tvorbe so v največji meri zelo masivne. 2. Labirint in najožji deli do vhoda v širši del Kozinskega rova. Vezni člen med dvoranami, v katerih prevladujejo sigove tvorbe in ozkimi prehodi, predstavljajo podorni bloki. Na tem delu jame se že pojavlja ilovnat sediment in različne skalne reliefne oblike. 3. Kozinski rov. Zapolnjen je z ilovico in nekoliko bolj grobozrnatimi sedimenti. Skalne oblike so vidne na stenah (fasete) in stropu (anastomoze). Vhod v jamo predstavlja 14 m globoko brezno velikosti 5 X 8 m (Malečkar, 1977). Vhodna dvorana je elipsaste oblike, v smeri SZ – JV je dolga 35 m, v smeri SV – JZ 15 m, visoka je do 20 m (do površja). Ponekod so vidni skladi debeline do 1 m, vpadajo v smeri SZ – JV. Na J delu dvorane je material (grušč in prst) v stožcu, verjetno je delno antropogeno nasut v dvorano. Siga se pojavlja že v tej vhodni dvorani v obliki sigovih stebrov, kop in stalaktitov. Siga je podvržena preperevanju, zato je sive barve in jo v veliki meri prerašča mah. Jamski prostori so do predela ožin veliki, rov je širok do 40 m, dvorane pa so dolge več kot 50 m. Jama se nadaljuje skozi 3 m visok in 50 cm širok prehod v naslednjo dvorano. Dno dvorane ni vidno, saj je zapolnjeno s podorno sigo. Ta dvorana je že močno zasigana, kapniki so ponekod palmasti, ponekod pa so sigovi izrastki bodičasti. Siga je rdeče, bele in sive barve ter črne zaradi razsvetljevanja jame z raznimi svetili. Jamski rov se nato spusti za približno 25 m višinske razlike preko Drče, to je velike sigove kope. Kaj se nahaja pod Drčo (če se kaj), ni znano, ponekod pa je med sigo že vidna rjava ilovica. Ilovnat sediment se pred tem delom jame ne pojavlja. Tudi ta dvorana je še vedno močno zasigana. V zadnji močno zasigani dvorani je med masivnimi sigovimi tvorbami tudi najverjetneje največji stalagmit v jamah na Krasu, ki je visok okrog 30 m, njegov premer pa je okrog 5 m. Siga je v tej dvorani masivna in še vedno ponekod palmasta (tudi največji kapnik) in bodičasta. Dno dvorane je prekrito s podorno sigo, ponekod je med in na kapnikih viden rdeče – rjav drobnozrnat sediment. Jama se nadaljuje med ogromnimi podori, sigovimi podori in ilovnatim sedimentom proti ožjem delu jame. Debelina teh sedimentov ni znana, je pa ponekod med podornimi bloki videti vsaj 5 m globine. Podorni bloki so na n.v. 247 m, to je na globini 150 m. Najožji in vodoraven del jame leži med n.v. 247 in 255 m. Pred vhodom v ta del je na mestih, kjer se strop približuje podorom, videti skalne oblike. Skalne oblike so prekrite s tanko plastjo sige, zato je njihova identifikacija otežena. Med oblikami so ponekod prepoznavne za dlan velike fasete, nekatere izmed njih kažejo na smer toka iz Kozinskega rova navzgor. Na vhodu v ožino pred Kozinskim rovom so po jamskem stropu in stenah fasete vseh velikosti in smeri. Največje so velike za dlan, najmanjše pa premera 2 X 2 cm. Na tem delu rova so na približno 50 cm visokem sigovem previsu žlebiči. Ta del jame je očitno prvoten, saj so na stropu ožine vidni rudisti, na tleh pa pod tanko plastjo sige in rdeče ilovice skalno dno. Poševen rov, dolg 10 m in širok 50 cm vodi v glavni del Kozinskega rova. Kozinski rov je skupno dolg okrog 300 m, širok povprečno 20 m, visok pa 10 m. Strop vpada za 25 – 30° in ima elipsast profil. Kozinski rov se spusti iz n.v. 255 m na 167 m, kjer doseže do sedaj najglobljo točko Lipiške jame, - 230 m. Glavna značilnost Kozinskega rova je ilovnat in nekoliko peščen (meljast) sediment oker do rjave barve, ki ga v celoti prekriva. Sediment je odložen v plasteh. Voda, ki priteka v ta del jame, je ponekod izdolbla kanal v tem sedimentu. Od skalnih oblik so na tem delu jame zastopane fasete po stenah in deloma stropu. Strop je skoraj v celotnem delu prekrit z anastomozami. Na nekaterih mestih iz stropnih kanalov, ki so zapolnjeni z belo sigo, rastejo zavese in cevčice. Sige je v Kozinskem rovu, v primerjavi s prvim delom jame, izredno malo. Kapniki so večinoma paličasti, ponekod je vidna odpadla siga (sigove palete), ki je pod kotom 90° zarita v sediment. Na koncu Kozinskega rova so na nekaterih stalaktitih bodičasti sigovi izrastki, podobni helektitom. Datacije sige iz Lipiške jame kažejo na veliko starost. Datirana siga iz Kozinskega rova je starejša od meje U/Th metode, to pomeni, da je starejša od 350 000 let. Analizirani vzorci sige so se nahajali na poplavni ilovici (Mihevc, 2001; Zupan – Hajna, 1991). Lipiška jama v speleogenetskem prostoru Tudi v Lipiški jami so oblikovanju jamskega rova sledile faze menjavanja odlaganja sige, poplavljanja jame in faze odlomov sigovih tvorb. Jama je nastala v freatičnih pogojih, kasneje pa so jo dosegale le visoke vode. To nakazujejo fasete. Slabe (1995), ki je proučeval skalni relief tudi v Lipiški jami, ugotavlja, da so srednje velike fasete iz Kozinskega rova nastale v stalno zalitih rovih. Fasete v zgornjih delih jame pa so nastale v obdobju in območju kasnejših občasnih poplav. Skalne oblike se začnejo pojavljati približno na istih mestih kot ilovnat sediment. To je na koncu podorov, pred najožjimi deli jame. Iz tega sledi, da so zadnje poplavne vode segale do okrog 250 m n.v. Kombinacije različnih dejavnikov in elementov so povzročile, da so se na Krasu izoblikovali različni tipi in veliko število jam. Jame, kot jih vidimo danes, običajno kažejo na razmere v preteklih geoloških obdobjih oz. na procese, ki so jih oblikovali. V morfologiji jam pa se odraža le zadnja speleogenetska faza, ki je le droben segment v razvoju jam. Največje jame na Krasu je oblikovala ponikalnica Reka. Danes dostopne aktivne vodne jame so bile izoblikovane v prežeti coni, kasneje pa preoblikovane tudi v epifreatični in neprežeti coni. Eden izmed glavnih kazalcev, ki kaže oblikovanje jam so oblike rovov, njihova razporeditev v prostoru in skalne reliefne oblike na stenah . Kasnejše preoblikovanje teh jam je obsegalo predvsem procese podiranja jamskih sten in stropov, sedimentacijo sige na nekaterih predelih jam ter procese dolbenja, prenašanja in odlaganja z vodo prinešenih sedimentov in plavja. Piezometrični nivo vode se znižuje od JV proti SZ oz. izvirom Timave. Reka je pred zadnjim ponorom v Škocjanske jame na NV 269 m, na koncu Kačne jame na 154 m, v Kanjaducah na 52 m, v Labodnici na 12 m, v jami Lazzaro Jerko pa na 4 m. Za Reko, ki je največja ponikalnica pri nas, in ima izrazit hudourniški značaj, je značilno tudi veliko nihanje vodostaja oz. piezometričnega nivoja. Poplave so višje v jamah na V delu, kjer lahko segajo tudi več kot 100 m visoko, na izvirih Timave pa segajo do 2,5 m. Čeprav te jame praviloma niso bogate s sigo, pa lahko ta siga da informacijo o časovnem okviru. Datacije sige iz Kačne jame tako kažejo na starost več kot 350 000 let. Vodokazna brezna so tisti speleološki objekti, v katerih se ob večji količini padavin voda steka vanje oz. voda v njih niha. Jamarski opisi teh jam nakazujejo, da so tudi v teh jamah oblikovanju jamskih rovov sledili procesi podiranja in občasnega poplavljanja. Sigotvorne faze niso nujno potekale, saj so nekatere izmed jam skoraj brez sigovih tvorb. Suhe jame, v katerih je bilo opravljeno tudi terensko delo, so tudi nastale v drugačnih razmerah, kot so prisotne danes. Za vse izbrane jame je značilno, da so oblikovanju jamskega rova sledili procesi sekundarnega preoblikovanja. Med najpomembnejšimi so podiranje jamskih sten in stropa, sedimentacija sige ter menjavanje suhih obdobij z obdobji občasnih poplav. Zaradi teh procesov so prvotne oblike, vključno s skalnim reliefom, v veliki meri zabrisane. Tiha jama je med izbranimi jamami izjema, saj leži nad strugo Reke in je tako v epifreatični coni, ker se poplave še vedno pojavljajo. Pogoste in recentne poplave so tudi eden izmed razlogov, da Tiha jama ni kapniško tako bogata kot Vilenica, Divaška ali Lipiška jama. Trhlovca najverjetneje predstavlja segment v nekoliko večjem jamskem prostoru. Na to se lahko sklepa predvsem po velikosti današnjega glavnega rova. Malo je verjetno, da bi voda ustvarila tako širok, a kratek jamski rov. Divaška jama, Lipiška jama in Vilenica spadajo med kapniško zelo bogate jame. Siga je zelo masivna, raznobarvna in tudi kaže na določene procese v jamah. Odložena poplavna ilovica med rebrastimi kapniki v Divaški jami kaže na to, da so se poplave v jami poplavljale tudi po tem, ko se je začela močna sigotvorna faza. Nekateri veliki sigovi odlomi v Lipiški jami pa kažejo na to, da se je masivna siga lomila po tem, ko se je odlagala na poplavni ilovici. Tudi v Vilenici so v Fabrisovem rovu ponekod kapniki prekriti z ilovnatim sedimentom. Pomemben je tudi podatek o zapolnjenosti obeh jam z ilovnatim sedimentom. Lipiška jama je do NV 255 v veliki meri prekrita s poplavnim ilovnatim in nekoliko bolj grobozrnatim sedimentom. Fabrisov rov v Vilenici je prav tako zapolnjen z ilovnatim sedimentom. Ilovnat sediment je v obeh jamah element, ki ovira nadaljnje raziskovanje. Lipiška jama je med vsemi izbranimi jamami morfološko najbolj raznolika. Sigovemu delu sledi predel ožin, nato pa Kozinski rov s širino okrog 20 m in veliko količino odloženega poplavnega sedimenta. Vprašanje v izbranih jamah je tudi živoskalno dno. V nobeni izmed jam namreč ni mogoče doseči dna, saj je le – to zapolnjeno z avtohtonimi in alohtonimi sedimenti. Delovna hipoteza je potrjena, saj smo spoznali, da se po umiku vode iz nekaterih največjih vodoravnih jam na Krasu jame preoblikovali drugi procesi. Ti so v veliki meri zabrisali prvotne oblike. Matični Kras kot zibelka kraških pojavov ponuja veliko odprtih vprašanj in izzivov tudi za prihodnost. Speleologi bodo še naprej skušali raziskati čim več jam in še v kateri priti do podzemnega toka Reke. Vsaka jama zasluži tudi podrobno analizo procesov in dejavnikov, ki so botrovali njenemu nastanku in stanju, kot ga vidimo danes. Velik izziv je predvsem v določanju starosti sedimentov. Današnji rezultati namreč kažejo, da so nekateri sedimenti precej starejši kot se je domnevalo slabih 20 let nazaj. Veliko odprtih vprašanj je tudi glede nekaterih kapniških oblik. Palmasti stalagmiti, ki so zastopani predvsem v izbranih suhih jamah, so namreč zelo pogosti v razmerah, ki so danes v tropskih razmerah. Tudi pri krasoslovju bi veljalo vse bolj uporabljati najnovejše metode, ki jih ponujajo GISi. Z raznimi 3D modeliranji in simulacijami bi bilo nazorneje prikazano današnje stanje raziskanih jam, s tem pa najverjetneje možne povezave in nadaljevanja jam. Seveda pa je glavna komponenta predvsem terensko delo. Raziskovanje in spoznavanje kraškega podzemlja pa ne bi smelo zanimati le jamarjev in strokovnih raziskovalcev, ampak tudi širšo javnost in vse prebivalce. Z različnimi slabo premišljenimi grobimi posegi v Kras in jame uničujemo in onesnažujemo. Za Kras in vodne vire morajo skrbeti prav vsi prebivalci Krasa. 