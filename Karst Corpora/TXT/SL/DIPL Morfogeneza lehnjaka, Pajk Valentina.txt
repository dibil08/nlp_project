Lehnjak je kamnina, ki nastaja z odlaganjem kalcijevega karbonata na v in ob vodi rastoče rastline iz s karbonati zasičenih voda. Na nastajanje lehnjaka vplivajo spremembe v temperaturi vode in parcialnemu tlaku ozračja, litološka sestava struge in prisotnost rastlin. Od njega se po strukturi loči travertin. Slednji je sestavljen iz bolj finih delcev in je manj porozen. Lehnjak se pogosto uporablja kot okrasni in gradbeni kamen. O tem kaj je lehnjak in kako nastane je bilo že veliko napisanega. Namen te naloge pa je bil, da se iz literature poda sintezna definicija in morfogeneza lehnjaka. Na potoku Kosca je bila opravljena morfografska in morfomtrična analiza lehnjakovih tvorb. V raziskavo je bil vključen samo zgornji del potoka, ki se nahaja v gozdu. Dolvodno Kosca ne odlaga lehnjaka. Ugotovljeno je bilo, da se v strugi Kosce in njenih pritokih nahaja veliko lehnjakovih slapov, pragov in jezov. Lehnjakotvorni so vsi levi pritoki in dva desna. Na Kosci se nahaja tudi najvišji lehnjakov slap v Sloveniji, ki je visok 30 m. Zaključna seminarska naloga obravnava lehnjakove tvorbe na potoku Kosca, ki je eden izmed desnih pritokov Višnjice. Kosca izvira pod dolomitno steno v izviru Veliki Izvirk. Severno polovice struge, ki je bila zajeta v preučevano območje, gradijo različno stari triasni dolomiti. Lehnjak je sedimentna kamnina, ki nastaja z izločanjem kalcijevega karbonata iz vode na rastline in predmete, zaradi izhajanja ogljikovega dioksida. Razlog za izhajanje ogljikovega dioksida še ni povsem znan. V literaturi se pojavlja več razlag, nekatere si med seboj tudi nasprotujejo. Zato je osnovni namen tega dela, da se iz literature izlušči sintezna definicija lehnjaka in njegovega nastanka ter morfografska in morfometrična analiza lehnjakovih tvorb na potoku Kosca. Prvi cilj naloge je bil izluščiti definicijo lehnjaka iz obstoječe literature. V literaturi je mogoče zaslediti ogromno definicij. Večina se jih nanaša na njegove morfografske in morfogenetske značilnosti. Drugi cilj je bil iz obstoječe literature izluščiti vzroke in pogoje za morfogenezo lehnjaka. Tudi v tem primeru najdemo ogromno literature, ki tudi navaja nasprotujoče si podatke. Tretji cilj je bil morfografska in morfometrična analiza lehnjakovih tvorb na odseku potoka Kosca. Kosca je bila izbrana zato, ker je to manjši pritok, ki po svoji lehnjakotvornosti ni znan. Metode dela so obsegale kabinetno in terensko delo. Najprej je bil na vrsti pregled dosedanje literature o lehnjaku. Poudarek je bil na slovenski literaturi. S to tematiko se je med geografi največ ukvarjal Ivan Gams, večino literature pa so napisali geologi. S pomočjo te literature sta bili napisani definicija in morfogeneza lehnjaka. Nadalje je bil potreben tudi pregled literature o Kosci in lehnjakovih tvorbah v njeni dolini. S tem so se ukvarjali Ivan Gams, Anton Ramovš, Lado Kuntar in Katarina Groznik. Nato so sledile terenske metode dela. Na dveh terenskih dnevih so bile preučene lehnjakove tvorbe v dolini Kosce. Narejena je bila morfografska in morfometrična analiza tvorb. Na koncu je bila izdelana še sintezna karta z označenimi lehnjakovimi slapovi v dolini Kosce. V literaturi najdemo številne morfografske in morfogenetske definicije lehnjaka. Lehnjak je porozna, svetlo rjava kemična karbonatna usedlina, ki se lahko zaradi primesi železovih oksidov obarva rjavo rdeče. Nastanek je definiran z odlaganjem na rastline iz tekoče vode izločenega kalcijevega karbonata. Kot sinonim je zabeležen travertin. Njegova značilnost je, da se izloča iz hladnih in toplih tekočih vod (Kamnarsko geološki leksikon …, 1992). Zbirka Minerali na Slovenskem (1995) navaja, da je lehnjak sedimentna kamnina iz kalcita, ki nastaja ob slapovnih in tekočih vodah kjer se kalcijev karbonat izloča iz teh voda in se odlaga na rastline (predvsem mahove) v obliki prhlih, luknjičastih skorij. Če je bolj debelozrnat se imenuje lehnjak. Na zraku otrdi in se zaradi svojega zanimivega videza uporablja za gradbeni predvsem pa okrasni kamen v obliki fasadnih plošč. Po svetu je veliko nahajališč, največ v Italiji in ZDA. Ločimo še eno vrsto lehnjaka in sicer drobnozrnati lehnjak ali apnenčasti alabaster, ki se uporablja za izdelovanje okrasnih predmetov. V publikaciji Encyclopedia of Geomorphology (2004) je lehnjak definiran kot sladkovodna kopenska akumulacija kalcijevega karbonata, ki pogosto vsebuje tudi organske delce. Izraza lehnjak in travertin se pogosto uporabljata kot sopomenka, čeprav naj bi lehnjak označeval kamnino, ki je bolj krhka, travertin pa bolj odporno. Nekateri lehnjaki so hidrotermalnega izvora in zato vsebujejo malo organskih snovi. Ostali nastajajo v hladnih vodah in vsebujejo veliko ostankov nevretenčarjev, bakterij, mikrofitov in makrofitov. Omenjen je tudi problem poimenovanja in razločevanja med lehnjakom in travertinom, ki se od države do države razlikuje, uveljavljena mednarodna terminologija pa trenutno še ne obstaja. Gams (2004) ugotavlja, da je lehnjak lahka in votlikava kamnina nastala z odlaganjem in je po sestavi enaka jamski sigi. Loči dva tipa lehnjakovih tvorb. Pri prvem pride voda na površje v skupinskih manjših izvirih ali mokrinah. Lehnjaka je malo in je nečist zato kot gradbeni material ni primeren. Pri drugem primeru pa lehnjak tvori vršaj po katerem se vodi tok prestavlja. Slednji je primeren za gradnjo. V Geološkem terminološkem slovarju (2006) je pod geslom lehnjak navedeno, da je to sedimentna, porozna biokemična kamnina nastala z izločanjem kalcita iz tekoče vode s temperaturami nižjimi od 30 °C, ki je obdal rastline. Pojem travertin navaja kot sopomenko. Herlec in Vidrih (2006) definirata lehnjak kot luknjičavo sedimentno kamnino sestavljeno iz kalcita in/ali aragonita. Nastaja pri prelivanju nasičenih kraških voda, v katerih so raztopljeni karbonati, preko jezov, rak ob žagah in mlinih ter slapov. Če pa se karbonat izloča v več zaporednih plasteh in je manj porozen se imenuje travertin. Meje med njima ni lahko določiti, zato se za poimenovanje kamnine povzamejo prevladujoče značilnosti. Kalcit se izloča iz voda v katerih je polega kalcija tudi magnezij. Ob višjih temperaturah pa se izloča tudi aragonit. Po mineralni in kemični sestavi mineralnega dela sta lehnjak in travertin enaka sestavi sige, ki nastaja v jamah. Kot je že bilo prej omenjeno, v tujini najdemo različna strokovna mnenja o poimenovanju lehnjaka. Uporabljajo se izrazi tufa in travertine. Nekateri zagovarjajo, da so jamski sedimenti travertine vsi ostali pa tufa. Ford in Williams (2007) navajata, da je tufa zrnat sediment, ki se v toplih izvirih, ob jamskih vhodih, na rečnih in jezerskih obrežjih pritrdi na rastlinske korenine in filamente alg. Ko rastlinski del zgnije postane zelo porozen. V nasprotju je travertine manj porozen, ima lepe plasti in več kristalov. To naj bi bila posledica njegovega anorganskega nastanka. Nastaja v podzemlju in ob vročih izvirih. Tufa se lahko akumulira v več deset metrov debele sloje in pokrivajo več kvadratnih kilometrov površine. Šmuc in Verbovšek (2011) navajata, da je travertin sedimentna kamnina, ki nastaja z anorganskim izločanjem kalcita za kar so potrebne povišane temperature. Nastanek travertina, ki je pogosto zamenjan za lehnjak, je vezan na prisotnost organizmov in nižje temperature. Gams (1990) je povzel nekaj dejavnikov, ki vplivajo na nastajanje lehnjaka: -Temperatura: Največ evropskih lehnjakotvornih rek se nahaja v Sredozemlju, po čemer bi lahko sklepali, da so višje temperature bolj ugodne za akumulacijo lehnjaka. Vendar se najdejo primeri lehnjakotvornosti tudi v severni Rusiji (Gams, 1990). Preglednica 1: Meritve temperatur in celokupnih trdot na izbranih lehnjakotovrnih točkah v različnih letnih časih in letih (1961, 1962, 1988 in 1989). Iz zgornje preglednice je moč ugotoviti, da se več lehnjaka odloži v poletnem času, ko so temperature višje. Prav tako je opazno obratno sorazmerje med temperaturo in celokupno trdoto, ko se temperatura zviša, trdota kot rezultat izločanja lehnjaka upade (Gams, 1990). Rečni transport: V Krki je opazil, da lehnjak ne nastaja do koder segajo erozijski učinki proda, ki ga je vanjo prinesel pritok Višnjica. Zaradi odsotnosti proda so torej lehnjakotvorne večinoma fluviokraške reke (Gams, 1990). Litološka sestava struge: Reka Temenica ima mnogo višje magnezijeve in celokupne trdote kot Krka, vendar ni lehnjakotovorna ker teče po lastni naplavini in s seboj prenaša prod, ilovico in pesek. Tudi v Krki se akumulacije lehnjaka pojavljajo samo na rečnih odsekih kjer reka ne teče po lastni naplavini (Gams, 1990). Gams (2004) meni, da je nastanek lehnjaka obraten koroziji. Zaradi uhajanja ogljikovega dioksida vezanega na karbonate raztopljene v vodi se začnejo ti karbonati izločati in nabirati na rastlinah, ki počasi odmrejo. Poleg tega, da se lehnjak odlaga na rastlinah, te s črpanjem ogljikovega dioksida iz vode znižujejo njegov parcialni tlak in pripomorejo k hitrejšemu izločanju karbonatov. Po navedbah publikacije Encyclopedia of Geomorphology (2004) lehnjak nastaja z izločanjem kalcijevega karbonata iz s karbonatom bogatih vod ob izpolnitvi ugodnih kinetičnih in termodinamičnih pogojev. Ti pogoji so izpolnjeni, ko se zaradi turbulentnega toka, izhlapevanja ali biološkega delovanja iz vode odstrani ogljikov dioksid. Takšne pogoje najpogosteje najdemo na zakraselih območjih in v njihovi bližini, kajti raztapljanje apnenca zagotavlja visoko raven raztopljenega kalcijevega karbonata. Drugo takšno območje je v bližini nedavne vulkanske aktivnosti, kjer izvirajo tople vode bogate z ogljikovim dioksidom. Vzroke nastajanja lehnjaka delimo na biološke in fizikalno-kemijske oziroma anorganske. Pri zadnjem na izločanje najbolj vplivata znižanje parcialnega tlaka in sprememba temperature. V kraških vodah je raztopljen karbonat, ki ga pridobijo pri zakrasevanju. Ko s karbonati bogata hladna voda v kraškem izviru pride na površje se zaradi segrevanja vode in uhajanja ogljikovega dioksida ta karbonat izloči. To je obraten proces kot pri zakrasevanju. Izločanje karbonata je najmočnejše ob freatičnih kraških izvirih. Te vode so se dolgo podzemno pretakale zato imajo mnogo višji parcialni tlak od atmosferskega. Zaradi hitre spremembe pogojev je uhajanje ogljikovega dioksida in s tem izločanje karbonatov hitrejše (Herlec, Vidrih, 2006). Vodne rastline za presnovo porabljajo v vodi raztopljen ogljikov dioksid, kar povzroči zmanjšanje parcialnega tlaka in topnosti karbonata raztopljenega v vodi zato se kalcijev karbonat začne izločati. Počasi začne prekrivati rastline rastoče ob in v vodi, kar lahko povzroči tudi njihovo postopno odmiranje. Ta proces se imenuje inkrustacija in je eden izmed načinov fosilizacije. Zaradi prisotnosti kisika organska snov hitro razpade in ostane samo odtis rastline v kamnini. Ugotovljeno je bilo, da tudi pri anorganskem nastajanju lehnjaka lahko sodelujejo mikroorganizmi, zato je določitev ločnice med anorganskim in organskim nastankom lehnjaka v naravi otežena (Herlec, Vidrih, 2006). Lehnjakotovorne reke so tiste v katerih nastaja lehnjak. Njegova obstojnost je odvisna od količine klastičnih sedimentov (proda), ki ga reka prenaša, saj ga ta sproti erodira. Lehnjak ki nastaja v vodi je zelo drobljiv. Razlog je v hitrem izločanju in strukturni neurejenosti ter nepopolni cementaciji med zrni. Ko se sedimenetira, struktura uredi in se začne sušiti postane bolj odporen. Ker dobro prepušča vodo in ima visoko poroznost voda iz lehnjaka hitreje odteče in je zato odpornejši na zmrzal (Herlec, Vidrih, 2006). Gams (1990) meni, da lehnjak nastaja v dveh vrstah kraških voda: v kalcijevo magnezijevih in sulfatnih. Te vode ustvarjajo dve obliki akumulacije. To so akumulacije lehnjaka v obliki vršajev na pobočjih s sulfatnimi in lehnjak v površinskih rekah s kalcijevo magnezijevimi vodami. Kalcijevo magnezijeve vode vsebujejo med eno tretjino in eno polovico magnezijevega karbonata. Zanje so značilne visoke celokupne trdote, več kot 210 mg/l karbonatov. Te trditve je podkrepil z rezultati meritev na dveh najbolj znanih primerih odlaganja lehnjaka v takratni državi Jugoslaviji, Plitvička jezera in dolenjska zgornja Krka. Meritve na Krki so bile opravljene 9. 12. 1961, ob nizkem vodostaju. Celokupna trdota je dolvodno po Krki upadala, iz 262 mg/l do 242 mg/l, delež magnezijeve trdote pa se je gibal med 20 in 26 %. Pritoki Virje, Izrek pod vasjo Lese in Višnjica so imeli višjo celokupno trdoto, med 272 mg/l in 253 mg/l. Višji so bili tudi deleži magnezijeve trdote – do 42%. Enaka razmerja med celokupnimi in magnezijevimi trdotami so bila izmerjena tudi na Plitvičkih jezerih. Iz tega je sklepal, da kljub pritokom z visoko magnezijevo trdoto, ki poveča uhajanje ogljikovega dioksida iz vode, pri izlivu pritoka ne pride do odlaganja lehnjaka. Torej tako na zgornji dolenjski Krki, kakor na Plitvicah pritoki z visokimi celokupnimi in magnezijevimi trdotami glavni reki omogočajo odlaganja lehnjaka, v nasprotnem primeru, bi se lehnjakotvornost že prej zaključila. 17. 4. 1989 je zgornja dolenjska Krka pri kraju Lesce vsebovala 16,4 mg SO4/l, kar je precej višja vrednost kot je to v navadi za izvire iz čistega apnenca. Tudi njena pritoka Kosca (13,9 mg/SO4/l) in Izerk pod Lescami (17 mg/SO4/l) imata visoke vsebnosti sulfatov. Na pritokih na Plitvicah so namerili med 5 in 12 mg sulfatov na liter. Tudi dalmatiska Krka s pritokom Čikolo naj bi spadala v to skupino. Razloga za takšno sklepanje Gams (1990) vidi v tem, da so tam izmerjene karbonatne trdote nizke, meritev septembra 1962 za prvim lehnjakovim jezom v kanjonu Krke pa je pokazala vsebnost 119,7 mg/SO3/l. Naša največja in najbolj znana lehnjakotovorna reka je Krka. Zaradi številnih jezov in poraščenosti z mahom je izločanje lehnjaka na njej še hitrejše (Herlec, Vidrih, 2006). Največje nahajališče lehnjaka v Sloveniji je na Jezerskem, kjer je tudi kamnolom lehnjaka. Izvir vode se nahaja na tektonskem stiku apnenčevih gruščev, spodnjekarbonskih klastitov in devonskih koralnih apnencev. Temperatura vode v izviru je 6,4 °C in vsebuje nad 250 mg kalcijevega in magnezijevega karbonata. Plastnost lehnjaka je vzporedna z naklonom in smerjo vodnega toka, ki se je skozi leta spreminjal. Odložen lehnjak se spreminja po količini in vrsti fosilnih ostankov, gostoti, luknjičavosti, kompaktnosti, barvi in prevotljenosti. Največja ugotovljena debelina sklada je 19 m, ponekod ima več metrov velike votline. Nastale naj bi na mestu strohnjenih drevesnih debel. V njih se nahajajo celo kapniki, nastali zaradi kapljanja vode v podzemnem delu lehnjaka. Predvideva se, da se je nastajanje tega lehnjaka začelo po zadnji ledeni dobi, saj je znano, da prodonosnost preprečuje nastanek lehnjaka (Gams, 2004; Herlec, Vidrih, 2006). Na severnem pobočju doline reke Kokre se nahaja izvir s hitrostjo pretoka vode med 10 in 15 m3/s. Lehnjak na pobočju gradi vršaj v obliki pahljače. Hitrost nastajanja lehnjaka lahko opredelimo s tem, da je v zadnjih dveh desetletjih skoraj v celoti prekril dobra 2 metra visoke zidove opuščenega objekta (Herlec, Vidrih, 2006). Lehnjak nastaja na vseh kontinentih z izjemo Antarktike. Med najbolj znana odlagališča na svetu spadajo lehnjakovi pragovi na Plitvičkih jezerih na Hrvaškem, lehnjakov kompleks v Anatoliji in rečne terase Huanglong v provinci Sečuan na Kitajskem. Ogromno odlagališč lehnjaka pa še ni opisanih v svetovni literaturi, kot je na primer gorovje Naukluf v Namibiji (Encyclopedia of Geomorphology, 2004). V članku A review of tufa and travetine deposits around the world je zelo natančno opisano, predvsem za Evropo, v katerih državah so odlagališča lehnjaka s to pomanjkljivostjo, da med njimi ni navedene Slovenije (Ford, Pedley, 1997). Torej je lehnjak lahka, porozna, kemična sedimentna kamnina, katere barvni odtenki variirajo od bele do rjavo rdeče. Nastaja z izločanjem kalcijevega karbonata iz s karbonatom zasičenih tekočih voda, kot posledica izhajanja ogljikovega dioksida. Kot sopomenko lehnjaku lahko uporabljamo izraz travertin. Nekateri so menja, da sta travertin in lehnjak različni kamnini, predvsem po strukturi. Lehnjak je sestavljen iz debelozrnatih delcev, je bolj porozen in manj odporen od travertina. Oba pa sta po mineralni in kemični sestavi mineralnega dela enaka sestavi sige, ki nastaja v jamah. Vzroke nastajanja lehnjaka delimo na fizikalno-kemijske (anorganske) in biološke (organske). Pri prvih sta najpomembnejša sprememba parcialnega tlaka in temperature. Izločanje lehnjaka je ravno obraten proces zakrasevanju. Ko s karbonati bogate vode pridejo na površje, začne iz njih uhajati ogljikov dioksid, kot posledica hitre spremembe v tlaku in temperaturi, nato se začne posledično izločati še kalcijev karbonat, ki se oprime okoliških v vodi rastočih rastlin. Zaradi turbulentnega vodnega toka na slapovih in pragovih, tudi uhaja ogljikov dioksid. Vzrok je lahko tudi v izhlapevanju. Med biološke vzroke pa štejemo porabljanje ogljikovega dioksida za presnovo v in ob vodi živečih rastlin, kar povzroči zmanjšanje parcialnega tlaka. Počasi začne izločen kalcijev karbonat prekrivati rastline in povzroči njihovo odmiranje. Zaradi prisotnosti kisika organska snov hitro razpade in ostane samo odtis rastline v kamnini. Točno ločnico med organskim in anorganskim nastankom lehnjaka je težko določiti, saj je bilo ugotovljeno, da tudi pri anorganskem nastanku lahko sodelujejo mikroorganizmi. Gams je razdelil lehnjakotvorne reke v dve skupini: sulfatne in kalcijevo magnezijeve vode. Slednje odlagajo lehnjak v površinskih rekah, medtem ko ga sulfatne odlagajo v obliki vršajev na pobočjih. Kalcijevo magnezijeve vode vsebujejo med eno tretjino in eno polovico magnezijevega karbonata. Zanje so značilne visoke celokupne trdote. Iz interpretacije meritev na dolenjski zgornji Krki in Plitvičkih jezerih je ugotovil, da pritoki z visokimi celokupnimi in magnezijevimi trdotami glavni reki omogočajo odlaganja lehnjaka, v nasprotnem primeru, bi se lehnjakotvornost že prej zaključila. Sulfatne vode pa imajo višje vrednosti SO4, kot je to v navadi za izvir iz čistega apnenca, in nizke karbonatne trdote. V to skupino spada tudi Kosca. Lehnjak se odlaga v fluviokraških rekah, ker s seboj ne prenašajo proda. Prod namreč erodira lehnjakove tvorbe. Prav tako se ne odlaga v rečnih odsekih v dolomitu kjer se pojavljajo aluvialne ravnice. Dober primer je reka Temenica, ki ima mnogo višje celokupne trdote kot Krka, vendar se v njej lehnjak ne odlaga, ker teče po dolomitni geološki podlagi. Naša največja in najbolj znana lehnjakotvorna reka je reka Krka, ki pa še zdaleč ni edina. Največje nahajališče lehnjaka pa je kamnolom lehnjaka na Jezerskem. Po svetu pa lahko lehnjak najdemo na vseh celinah razen na Antarktiki. V literaturi smo zasledili dve klasifikaciji lehnjaka. Prva lehnjakove tvorbe deli glede na botanične lastnosti, druga pa po geomorfoloških in hidroloških lastnostih. Stilinović (1998) je lehnjakove tvorbe na Plitvičkih jezerih klasificiral po botaničnih lastnostih. Ločil je sedem kategorij: -Podvodni pragovi: Na dnu potokov in brzic začnejo rasti mahovi na katere se odlaga lehnjak. Vedno več, ko je lehnjaka odloženega, bolj se dno zvišuje in nastanejo pragovi. Spodnji deli mahov so po navadi že popolnoma okamneli, medtem ko so zgornji živi in še rastejo. -Katarakti: To so pragovi, ki so že zrasli nad gladino vode in preko njih padajo slapovi. -Kratonevronski travertin: Ta kategorija je dobila ime po mahu z imenom katoneveron (Cratoneuron commutatum), ki se najpogosteje pojavlja na lehnjakastih pregradah. Kratonevron hitro okamni in se v kamnini dobro ohrani. -Briumski travertin: Tudi ta kategorija se imenuje po mahu in sicer po vrsti brium (Bryum psudotriqetrum), ki pa raste na mirnejših odsekih potokov. -Lehnjakaste jame, brade: Pod večjimi slapovi se zaradi delovanja mahov (predvsem kratonevrona) pojavijo lehnjakaste brade. Če se dotok vode ne spremeni, se strdijo, postanejo večje in daljše - nastanejo lehnjakaste jame. -Cevi in žlebovi: Žlebovom podobne tvorbe nastanejo z bočno rastjo kratonevrona, ko pa se z nadaljnjo rastjo združijo v cev, nastanejo lehnjakaste cevi skozi katere teče voda. -Zavese: Na navpičnih mestih kratonevron tvori zavesam podobne tvorbe, ki so pri vrhu že okamnele, na stiku z vodo pa mahovi še rastejo. Pentecost in Viles (Pentecost, 2005) sta leta 1994 na podlagi dotedanje literature in lastnih ugotovitev izdelala geomorfološko-hidrološko klasifikacijo lehnjaka pri kateri sta izpostavila skupini avtohtonih in alohtonih lehnjakov, ki sta jih še podrobneje razdelila v enajst kategorij. Ob tem sta zapisala, da lahko vsako lehnjakovo tvorbo uvrstimo v eno izmed kategorij te klasifikacije, vendar so tvorbe lahko zelo kompleksne in sestavljene še iz posameznih manjših, kar otežuje klasificiranje. V zgornji preglednici so predstavljene kategorije, ki sta jih izoblikovala. Poleg je navedeno še originalno poimenovanje in lokacija kjer naj bi nastajale te tvorbe. Tiste, ki jih najdemo tudi v Sloveniji sem podrobneje opisala. To so lehnjakove kope, slapovi, jezovi in pragovi. Kope: 1–100 m visoke kope, ki obdajajo odprtino izvira. Nastanejo zaradi hidrostatičnega tlaka. Poznamo kopenske in potopljene kope. Po nastanku ločimo kope, povzročene z arteškim tokom in tiste, kjer se je lehnjak izločil zaradi kapilarnega dviganja vode po blazinah mahu bryophyte. Slednji redko presežejo višino enega metra. Največje kopenske kope tvorijo termogene vode. Bagni di Tivoli v Italiji spadajo med primer kupolaste odkladnine lehnjaka na bolj uravnanem reliefu, kjer se lehnjak odlaga v tankih plasteh z vpadi za le nekaj stopinj (Pentecost, 2005). Slap: Delijo se na akumulacijsko in erozijsko oblikovane. Slednji imajo parabolično obliko prereza katero morfološko pogojujejo visoke in deroče vode na navpičnih slapovih lociranih ob odpornejših kamninah. Akumulacijsko oblikovani se pojavljajo, kjer so razmere ravno obratne, hitrost in količina vode sta manjša, zato je izločanje lehnjaka hitrejše od njegove erozije. Po navadi so izrazito nepravilnih oblik (Pentecost, 2005). Jez: Od slapov se razlikujejo po vertikalnem odlaganju lehnjaka. Običajno se pojavijo v več nizih po vodotoku. Razdalja med posameznimi pregradami je od enega centimetra do več kilometrov in je odvisna od gradienta in količine pretoka. Pregrade so med seboj ločene z manjšimi bazeni, v primeru večjih razdalj tudi z jezeri. Sama pregrada je največkrat zgrajena iz lehnjaka katerega nastanek je in situ (Pentecost, 2005). Prag: Nastajajo od nekaj milimetrov do nekaj centimetrov pod gladino vode. Pogosto so povezani z lehnjakovi slapovi in pregradami oziroma so del njih. Po navadi so poraščeni z algami med katerimi prevladujejo cianobakterije (Pentecost, 2005). Ramovš je v svojem vodniku Slapovi po Sloveniji (1983) opisal tudi Koške slapove, kakor je poimenoval slapove na Kosci. Slapovi na Kosci in njenem levem pritoku so najvišji rastoči lehnjakovi slapovi v Sloveniji. Čeprav se nahajajo v neposredni bližini Višnje Gore, mnogi Višnjani ne vedo zanje. Groznikova domačija je prva stalno naseljena stavba po toku navzdol. Od nje vodi gozdna pot po desnem pobočju potoka. Po približno 20 minutah zmerne hoje po bukovih pobočjih se spet približamo strugi Kosce, jo prečkamo in pot nadaljujemo po levi strani doline. Pot se začne spet vzpenjati v pobočje in oddaljevati od Kosce. Po 20 minutah smo spet pri potoku, na uravnanem delu med dvema slapovoma. Gorvodno se nahaja največji lehnjakov slap na Kosci in v Sloveniji. Sestavljen je iz več lehnjakovih kopic in prepreden z vzdolžnimi in prečnimi hrbti, vse skupaj pa prerašča mah. Ob vznožju se razrašča grmovje, ki poleti zastira pogled na spodnji del slapu. Osrednji del je približno 20 m visoka lehnjakova kopica preko katere se voda preliva v spodnje dele slapu. Voda se preliva po več žlebičkih, največji je v desnem delu. Količina in moč vode sta tam tolikšna, da lehnjak erodira in se ne odlaga. Največja količina vode pa teče po levem žlebu, in z odlaganjem ustvarja zanimive lehnjakove tvorbe. To je stanje ob srednjem pretoku Kosce. Ob suši je samo še malo vlažna in po njej tečejo posamezni drobni curki vode, nekaj ur po deževju pa nastane enoten slap. Struga Kosce je nato nekaj metrov uravnana, v njej pa so skale obraščene z lehnjakom, nato pa sledi še drugi, manjši slap. Ta v skoraj enotnem pramenu pada približno 4 m globoko. Dolvodno po strugi se zvrsti še več skočnikov in lehnjakovih kaskad, med njimi pa najdemo tudi lehnjakove police. Kosca na njih neprenehoma odlaga lehnjak in tako spreminja značilnosti struge. Po levem pobočju najvišjega slapu se lahko povzpnemo vse do izvira. Nad vrhom slapišča je 15 m uravnane struge, nato pa zopet lehnjakova kopica, razdeljena na višji spodnji in nižji zgornji del. Od njenega vrha do izvira je še 50 m struge. V njej je več z lehnjakom obdanih kamnitih blokov, med katerimi teče Kosca. Izvir je velika luknja med skalovjem. Nad njim se vleče stena sestavljena iz anizijskega dolomita, nastala je s prelomom od spodnjetirasnih plasti, ki so sestavljene iz sljudnega in sivega zrnatega dolomita. Te plasti se vlečejo po celotni dolini Kosce (Ramovš, 1983). Malo pod izvirom je steza po kateri prečkamo prvi levi pritok Kosce. Nad potjo se dviga 8 m visoka, skoraj navpična lehnjakova stena. V osrednjem delu je odlaganje lehnjaka najintenzivnejše, zato nastaja greben. Za robom lehnjakove stene je voda na več koncih predrla lehnjakovo steno in sedaj se pojavljajo novi izviri v njenem spodnjem delu. Samo ob višjih vodah je izvir tega pretoka višje od slapu, ker poteka že prej omenjeni prelom med spodnetriasnimi in srednjetriasnimi plastmi. Takoj pod potjo je še en 10 m visok slap. Tudi ta najintenzivnejše raste v osrednjem grebenu (Ramovš, 1983). V članku Groznikove in Kuntarja (1999) so glavna tema argumenti za zavarovanje doline Kosce kot doline s statusom naravnega spomenika, saj je to eden redkih gozdnih potokov, ki je kljub neposredni bližini naselij in poseganju v njegovo okolje še ohranjen v svoji naravni podobi. Leta 1974 je na Zavodu za spomeniško varstvo že bil predlog, da se Kosca uvrsti v Inventar najpomembnejše naravne in kulturne dediščine. Predlagali so jo za naravni spomenik z zavarovanjem za površinske geomorfološke in hidrološke spomenike. Ker takrat naj ne bi bila ogrožena je ta namera spodletela (Groznik, Kuntar, 1999). Z letošnjim letom, ko se je v Sloveniji razširilo območje NATURE 2000, pod zavarovana območja štejemo tudi severni del doline Kosce, tisti del potoka, ki je gozdu. Zavarovana je zaradi lehnjakotvornega izvira (Cratoneurion) in raka navadnega koščaka (Austropotamobius torrentium), ki živi v njej (Območja NATURE 2000, 2013). Groznikova in Kuntar (1999) strugo Kosce opišeta kot zelo slikovito, prepredeno s tolmuni, brzicami in lehnjakovimi tvorbami. Na dolžini gozdnega dela potoka (1.300 m) sta naštela nad 20 stalnih in občasnih pritokov. Ob vzpenjanju ob strugi kmalu naletita na spodnji slap, visok 5 m, kjer se voda razliva v več rokavih. Nad njim je zgornji slap katerega višino ocenita na 30 m. Za razliko od Ramovša nad njim ne najdete nobenega slapu ali kope več, samo še nekaj pragov in brzic. Prav tako omenita, da se lehnjakove tvorbe pojavljajo na več kot enem pritoku. Kosca spada v stiško skupino lehnjakotvornih izvirov. Na koncu doline Kosce naj bi bila dva lehnjakova vršaja, kjer so nekdaj lomili lehnjak in ga uporabljali pri gradnji. Razloge za tako visoko vrednost raztopljenih sulfatov lahko iščemo v tem, da te vode na svoji poti do izvira spirajo sedimente iz okoliških paleozojskih avreolitov, rdečih peščenjakov in argilitov (Gams, 2004). Porečje Višnjice s Stiškim kotom spada poleg Grosupeljske pokrajine, Šentviške kotline, Verjarske kotanje, Kriške planote in podolja ob Temenici v Dolenjsko podolje (Slovenija. Pokrajine in …, 1998). Vse kamnine na preučevanem območju so triasne starosti. Iz spodnjega triasa najdemo kamnine skitijske stopnje (T1). Njihova starost je bila dokazana s pomočjo fosilnih ostankov, stratigrafske lege in značilni litološki sestavi. Skitijska stopnja vsebuje dolomit s plastmi sljudnega skrilavca in se pojavlja vzporedno s strugo Kosce od izvira dalje (Buser, 1974). Iz srednjega triasa imamo kamine anizijske (T12) in zgornji del ladinijske stopnje (2T22). Anizijsko stopnjo predstavlja bel do svetlo siv dolomit, ki je po navadi zelo drobnozrnat. Običajno je lepo skladovit, vmes pa lahko najdemo tudi debelejše komplekse neskladovitega dolomita. Pojavlja se na vzhodnih pobočjih doline Kosce. Plasti zgornjega dela ladinijske stopnje so močno zastopane v okolici Višnje Gore, Lipoglava in Police. Razvite so v obliki od belega do svetlo sivega debelozrnatega dolomita. Dolomitna zrna so ponekod slabo vezana med seboj, zato lahko v trdnem dolomitu opazimo plasti peska (Buser, 1974). Severni in severovzhodni del preučevanega območja predstavlja t. i. glavni dolomit norijske in retijske stopnje (T32+3) iz zgornjega triasa. Glavni dolomit je skladovit in sestavljen iz 0,5–1 m debelih plasti. Te so sestavljene iz svetlejših in temnejših pasov, zato se ga je prijelo ime progovec oziroma pasovec. Ti pasovi so lahko ravni ali drobno nagubani, njihova debelina pa je le nekaj mm (Buser, 1974). Iz zgornjega triasa so tudi kamnine karnijske stopnje (T3). Razvite so v klastičnih sedimentih, ki se v horizontalni smeri hitro menjujejo. Rdeči, zelenkasti, sivi, vijoličasti in rdeči laporji in alevroliti se menjavajo z enako obarvanimi drobnozrnatimi apneno-kremenovi peščenjaki. Najdemo pa tudi brečaste konglomerate in apnenčeve breče. Zgornji del predstavljajo skladoviti rjavkasti do temno sivi dolomiti, ki se menjavajo s sloji rdečkastega, sivega in rjavkastega dolomitnega laporja in alevrolita, katerih plasti so debele od nekaj centimetrov do enega metra (Buser, 1974). Preučevano območje sekajo tudi trije pokriti prelomi, ki ločujejo različne stopnje kamnin. Najvzhodnejši poteka v smeri severozahod-jugovzhod in ločuje norijsko in retijsk stopnjo od skitijske. Druga dva preloma potekata skoraj navpično v smeri sever-jug. Srednji loči kamnine anizijske in skitijske stopnje, zadnji pa ločuje kamnine anizijske in ladinijske stopnje (Buser, 1974). V tem poglavju so predstavljene morfografske in morfometrične značilnosti lehnjakovih tvorb, ki smo jih opazili med terenskim delom. Terensko delo je potekalo 26. 5. 2013 in 3. 7. 2013. Najprej so opisane lehnjakove tvorbe v strugi Kosce, nato tvorbe v njenih levih in nazadnje desnih pritokih. Kosca izvira v kraškem izviru pod dolomitno steno na nadmorski višini 515 m. Izvira si nismo mogli pogledati, ker je čezenj podrtih veliko drevesnih krošenj. Kosca nato teče nekaj metrov po 1 m široki strugi. Kmalu se v njej začnejo pojavljati velike skale, ki so poraščene z mahom in obložene z lehnjakom. Struga se razdeli na dva večja rokava. Med njima je pas lehnjaka, ki je že popolnoma prekrit z preperino in listjem, na njem rastejo tudi drevesa. Lev rokav Kosce je bolj vodnat. V njem kmalu naletimo na prvo večjo lehnjakovo tvorbo. Ta tvorba je visoka 1,5 m in približno toliko tudi široka. Tako pod njo je vršni del glavnega lehnjakovega slapu, zato jo lahko štejemo kot del tega slapu. Na desnem rokavu se voda že višje spušča v slap, ob katerem je vidna stara akumulacija lehnjaka. Zato lahko predvidevamo, da se vodni tok med njima prestavlja kot po kakšnem vršaju. Če se spustimo po stopnicah ob levem rokavu pridemo do vznožja največjega lehnjakovega slapu v Sloveniji. Visok je približno 30 m, njegov vršni del pa je razdeljen na več različno vodnatih odsekov, ki se skupaj raztezajo približno 25 m v širino. Bolj vodnat in posledično bolj obložen z lehnjakom je desni del slapu, gledano z vznožja. Tja priteka bolj vodnat levi rokav Kosce. Levi del slapu je manj vodnat in malo skrit za desni del, dodatno pa ga poleti zakriva še bujna vegetacija. Nato se struga uravna in v pasu širokem 11 m teče do naslednjega slapu, ki pa je visok samo 5 m. To je tudi zadnji slap na glavni strugi Kosce. Nato v strugi najdemo več lehnjakovih pragov in jezov. Z vsakim lehnjakotvornim pritokom se pogostost pojavljanja teh tvorb in njihova velikost poveča. Kljub temu je opaziti trend, da se dolvodno lehnjakotvornost Kosce zmanjšuje in naposled konča pri Ribiški koči. Profil doline se tu izravna in začenja se akumulacija materiala na aluvialni poplavni ravnici. V zgornjem delu toka lehnjakovi pragovi pokrivajo skoraj celotno dno struge in ponekod že segajo nad gladino vodostaja. V spodnjem delu pa je ravno obratno. Lehnjakovi pragovi so bolj potopljeni in prekrivajo le manjši del dna struge, dokler dokončno ne izginejo pri Ribiški koči. Druga najpogostejša lehnjakova tvorba na Kosci so lehnjakovi jezovi. Tudi velikost jezov se po toku navzdol zmanjšuje. V višino merijo od 10 cm do 1 m. Ponekod se pojavljajo zelo na gosto. Čeznje teče voda v turbulentnem toku kar povečuje zračenje vode in s tem se posledično odlaga več lehnjaka, zato jezovi neprenehoma rastejo. Rast zastane ob nižjem pretoku. Slap na prvem levem pritoku je za razliko od prej omenjenih manj mogočen, kljub temu da v višino sega 10 m in je s tem drugi največji. Debelina odloženega lehnjaka je pri njem mnogo manjša. Dno slapu je ob višje ležeči poti. Pod njo ni videti sledi lehnjakovi tvorb. Le ob iztoku v Kosco se odloži še nekaj lehnjaka. Nad tem slapom je v strugi odloženega še nekaj lehnjaka. Drugi in tretji levi pritok se tik pred izlivom v Kosco združita. V obeh smo našli velike količine lehnjaka. Drugi pritok je bil ob terenskem ogledu močno erozijsko uničen. Glede na količino in velikost kosov lehnjaka, ki smo jih v strugi našli lahko sklepamo, da je bilo v njej odloženega veliko lehnjaka. Erozija je razkrila, da je celotno desno pobočje, ki ločuje drugi pritok od tretjega pod preperelino prekrito z lehnjakom. Enako je bilo ugotovljeno za levo pobočje tretjega pritoka. Torej je po grebenu med njima nekoč tekel vodni tok in odlagal lehnjak. Na tretjem pritoku sta dva slapova. Višje ležeči je že močno erodiran. Pobočje levo in desno od njega je odneslo. Desno se nahaja izvir, ki je očitno nastal ob porušitvi slapu. Iz odprtine v pobočju izvira voda, ki je na okoliške liste in kamne že odložila nekaj lehnjakovih oblog. Spodnji slap pa je visok približno tri metre in je dokaj enoten. Zadnji levi pritok je tudi lehnjakotvoren, toda količina odloženega lehnjaka je manjša. Največ lehnjaka se nahaja na območju kjer se ta pritok razdeli v dva rokava, vmesno pobočje pa je tudi sestavljeno iz starejših lehnjakovih odkladnin. Torej se tudi v tem primeru vodni tok prestavlja. Nato se lehnjak pojavi šele ob izlivu v Kosco. Gledano od izvira navzdol se zadnji pritok nahaja za četrto brvjo. Do te točke na desnem pobočju Kosce ni nobenih večjih in stalnih pritokov in posledično nobenih lehnjakovih tvorb. Nekaj metrov nižje v Kosco priteče pritok, ki je ob iztoku širok le 50 cm in ne vsebuje nobenih sledi lehnjakotvorosti. Voda izvira sredi pobočja v širini 4,5 m in oblaga z lehnjakom skale, ki so na uravnavi pred izvirom. Do slapu se območje akumulacije lehnjaka razširi na 15 m. Nekaj deset metrov pred izvirom se nahaja 1,5 m visok slap popolnoma prekrit z mahovjem, ki mu daje zeleno barvo. Šele na polovici pritoka se nahajajo lehnjakovi jezovi, ki so visoki le 20 cm. Zadnja tretjina vodotoka je brez lehnjakovih tvorb. V pobočju med prvim in drugim desnim pritokom Kosce smo opazili zanimive tvorbe. Sredi pobočja iz manjše luknje izvira voda, ki v obliki pahljače polzi po pobočju. Ob tej luknji je ena ali več stolpičastih lehnjakovih tvorb, ki ne presegajo višine 0,5 m. Nižje po pobočju je veliko mokrega listja in vej. Ob kakšni večji oviri se tudi odlaga lehnjak. Za razliko od stolpičastih tvorb, pa ima ta veliko primesi v obliki listja, vej in kamenja. Ob prvem terenu, ki je bil izveden 26. 5. 2013 smo opazili sam en takšen pojav. Ob drugem terenu 3. 7. 2013 pa že tri. To nam pove, da je dinamika odlaganja lehnjaka zelo hitra. Vendar pa nam je vzrok za nastanek teh tvorb neznan. Mogoče so to mokrine o katerih je pisal Gams (2004). Zadnji lehnjakotvorni pritok se v Kosco izlije z desnega pobočja le nekaj metrov za peto brvjo. Ta pritok ima zelo malo lehnjakovih tvorb. Najdemo samo nekaj lehnjakovih jezov in pragov, ki pa so zelo majhnih dimenzij. Približno na istem mestu se nahajajo zadnje lehnjakove tvorbe V dolini Kosce najdemo več lehnjakovih slapov. Najvišji med njimi je z 30 m višine hkrati najvišji lehnjakov slap v Sloveniji. Vsi slapovi z izjemo slapu na prvem levem pritoku so akumulacijsko oblikovani, saj so izrazito nepravilnih oblik in pogojujeta jih manjša hitrost in količina vode. Slap na prvem levem pritoku spada med erozijsko oblikovane, ker je bolj pravilno oblikovan, skoraj navpičen in ga morfološko pogojujejo deroče vode. To dokazujejo kosi lehnjaka ob njegovem dnu. Lehnjakovi jezovi se pojavljajo tako v strugi Kosce kot v njenih pritokih. Oblikuje jih vertikalno odlaganje lehnjaka. Pojavljajo se v več nizih. Razdalje med njimi so različne. V višino segajo 5–50 cm. Lehnjakovi pragovi se pojavljajo skoraj izključno samo v strugi Kosce. Pogosto so del lehnjakovih jezov in slapov. Ponekod preraščajo celotno dno struge in segajo že skoraj nad vodno gladino. Pojavnost in velikost pragov in jezov se od izvira manjšata, pri Ribiški koči pa vse lehnjakove tvorbe izginejo. V zgornjem toku Kosca teče večinoma po skalni podlagi in ne po lastni naplavini, zato s seboj ne prenaša proda, ki bi uničeval lehnjakove tvorbe. Ko se pri Ribiški koči pojavi naplavna ravnica se lehnjakotvornost konča. Zgornji tok Kosce je tudi bolj turbulenten, kar povzroča uhajanje ogljikovega dioksida in s tem posledično izločanje lehnjaka iz s karbonati nasičene vode. Nadaljnje izločanje lehnjaka povečuje jezove, slapove in pragove, kar povzroča še večjo turbulenco in še intenzivnejše odlaganje lehnjaka. Nižje je tok manj turbulenten kar zmanjšuje možnosti odlaganja lehnjaka. Lehnjakotvornost lahko povečujejo tudi v in ob vodi rastoče rastline, ki porabljajo ogljikov dioksid za presnovo. To se verjetno dogaja tudi na preučevanem odseku Kosce, ker se nahaja v gozdu in so možnosti za to večje. Že ob prvem terenskem ogledu je bilo v dolini veliko dokazov o nedavnem neurju. Veliko izvirov je bil prekritih s podrtimi drevesi, nekatere poti in mostovi so bili poškodovani. Tudi veliko lehnjakovih tvorb je bilo uničenih. Lehnjak, ki nastaja v vodi je zelo drobljiv, šele ko se posuši, postane bolj odporen. Zato so lehnjakove tvorbe bolj ogrožene pred vodno erozijo. Tudi v strugi in ob njej lahko opazimo kose lehnjaka, katerih premer lahko meri od nekaj mm pa vse do 50 cm. V zaključni seminarski nalogi je bilo govora o lehnjaku. S pomočjo literature je bila izdelana sintezna definicija lehnjaka in obrazložena morfogeneza lehnjaka. Raziskava je vključevala tudi terensko delo. Na primeru potoka Kosca je bila izvedena morfografska in morfometrična analiza lehnjakovi tvorb v glavni strugi in njenih pritokih. Lehnjak je porozna, lahka in kemična sedimentna kamnina, katere barvni odtenki variirajo od rjavo rdeče do bele barve. Nastaja z izločanjem kalcijevega karbonata iz s karbonatom zasičenih tekočih voda, kot rezultat izhajanja ogljikovega dioksida. Kot sopomenko lehnjaku uporabljamo tudi izraz travertin. Nekateri so menja, da sta travertin in lehnjak predvsem po strukturi različni kamnini. Travertin je sestavljen iz finozrnatih delcev, je manj porozen in bolj odporen za razliko od lehnjaka. Oba pa sta po mineralni in kemični sestavi mineralnega dela enaka sestavi sige, ki nastaja v jamah. Vzroke nastajanja lehnjaka delimo na fizikalno-kemijske (anorganske) in biološke (organske). Pri prvih sta najpomembnejša sprememba parcialnega tlaka in temperature. Izločanje lehnjaka je ravno obraten proces zakrasevanju. Ko s karbonati bogate vode pridejo na površje, začne kot posledica hitre spremembe v tlaku in temperaturi iz njih uhajati ogljikov dioksid, , nato se začne posledično izločati še kalcijev karbonat, ki se oprime okoliških v vodi rastočih rastlin. Zaradi turbulentnega vodnega toka na slapovih in pragovih, tudi uhaja ogljikov dioksid. Vzrok je lahko tudi v izhlapevanju. Med biološke vzroke pa štejemo porabljanje ogljikovega dioksida za presnovo v in ob vodi živečih rastlin, kar povzroči zmanjšanje parcialnega tlaka. Počasi začne izločen kalcijev karbonat prekrivati rastline in povzroči njihovo odmiranje. Zaradi prisotnosti kisika organska snov hitro razpade in ostane samo odtis rastline v kamnini. Točno ločnico med organskim in anorganskim nastankom lehnjaka je težko določiti, saj je bilo ugotovljeno, da tudi pri anorganskem nastanku lahko sodelujejo mikroorganizmi. Gams je razdelil lehnjakotvorne reke v dve skupini: sulfatne in kalcijevo magnezijeve vode. Slednje odlagajo lehnjak v površinskih rekah, medtem ko ga sulfatne odlagajo v obliki vršajev na pobočjih. Kalcijevo magnezijeve vode vsebujejo med eno tretjino in eno polovico magnezijevega karbonata. Zanje so značilne visoke celokupne trdote. Iz interpretacije meritev na dolenjski zgornji Krki in Plitvičkih jezerih je ugotovil, da pritoki z visokimi celokupnimi in magnezijevimi trdotami glavni reki omogočajo odlaganja lehnjaka, v nasprotnem primeru, bi se lehnjakotvornost že prej zaključila. Sulfatne vode pa imajo višje vrednosti SO4, kot je to v navadi za izvir iz čistega apnenca, in nizke karbonatne trdote. V to skupino spada tudi Kosca. Lehnjak se odlaga v fluviokraških rekah, ker s seboj ne prenašajo proda. Prod namreč erodira lehnjakove tvorbe. Prav tako se ne odlaga v rečnih odsekih v dolomitu kjer se pojavljajo aluvialne ravnice. Dober primer je reka Temenica, ki ima mnogo višje celokupne trdote kot Krka, vendar se v njej lehnjak ne odlaga, ker teče po dolomitni geološki podlagi. Naša največja in najbolj znana lehnjakotvorna reka je reka Krka, ki pa še zdaleč ni edina. Največje nahajališče lehnjaka pa je kamnolom lehnjaka na Jezerskem. Po svetu pa lahko lehnjak najdemo na vseh celinah razen na Antarktiki. V dolini Kosce najdemo več lehnjakovih slapov. Najvišji med njimi je s 30 m višine hkrati najvišji lehnjakov slap v Sloveniji. Vsi slapovi z izjemo slapu na prvem levem pritoku so akumulacijsko oblikovani, saj so izrazito nepravilnih oblik in pogojujeta jih manjša hitrost in količina vode. Slap na prvem levem pritoku spada med erozijsko oblikovane, ker je bolj pravilno oblikovan, skoraj navpičen in ga morfološko pogojujejo deroče vode. To dokazujejo kosi lehnjaka ob njegovem dnu. Lehnjakovi jezovi se pojavljajo tako v strugi Kosce kot v njenih pritokih. Oblikuje jih vertikalno odlaganje lehnjaka. Pojavljajo se v več nizih. Razdalje med njimi so različne. V višino segajo 5–50 cm. Lehnjakovi pragovi se pojavljajo skoraj izključno samo v strugi Kosce. Pogosto so del lehnjakovih jezov in slapov. Ponekod preraščajo celotno dno struge in segajo že skoraj nad vodno gladino. Pojavnost in velikost pragov in jezov se od izvira manjšata, pri Ribiški koči pa vse lehnjakove tvorbe izginejo. V zgornjem toku Kosca teče večinoma po živoskalni podlagi in ne po lastni naplavini, zato s seboj ne prenaša proda, ki bi uničeval lehnjakove tvorbe. Ko se pri Ribiški koči pojavi naplavna ravnica se lehnjakotvornost konča. Zgornji tok Kosce je tudi bolj turbulenten, kar povzroča uhajanje ogljikovega dioksida in s tem posledično izločanje lehnjaka iz s karbonati nasičene vode. Nadaljnje izločanje lehnjaka povečuje jezove, slapove in pragove, kar povzroča še večjo turbulenco in še intenzivnejše odlaganje lehnjaka. Nižje je tok manj turbulenten kar zmanjšuje možnosti odlaganja lehnjaka. Lehnjakotvornost lahko povečujejo tudi v in ob vodi rastoče rastline, ki porabljajo ogljikov dioksid za presnovo. To se verjetno dogaja tudi na preučevanem odseku Kosce, ker se nahaja v gozdu in so možnosti za to večje. Že ob prvem terenskem ogledu je bilo v dolini veliko dokazov o nedavnem neurju. Veliko izvirov je bil prekritih s podrtimi drevesi, nekatere poti in mostovi so bili poškodovani. Tudi veliko lehnjakovih tvorb je bilo uničenih. Lehnjak, ki nastaja v vodi je zelo drobljiv, šele ko se posuši postane bolj odporen. Zato so lehnjakove tvorbe bolj ogrožene pred vodno erozijo. Tudi v strugi in ob njej lahko opazimo kose lehnjaka, katerih premer lahko meri od nekaj mm pa vse do 50 cm. Dolina Kosce je res zanimiva saj lahko na zelo majhnem območju vidimo veliko lehnjakovih tvorb. V prihodnje bi bilo dobro, da bi se v daljšem časovnem obdobju spremljalo dogajanje v dolini. Zanimivo bi bilo, če bi se redno spremljalo stanje lehnjakovih tvorb. Lahko bi se opravljalo redne meritve dimenzij in tako bi se ugotovila dinamika nastajanja lehnjaka. Istočasno bi lahko meril tudi vodostaj in temperatura voda. Tako bi se lahko ugotovilo v kolikšni meri ta dva dejavnika vplivata na hitrost nastajanja lehnjaka. 