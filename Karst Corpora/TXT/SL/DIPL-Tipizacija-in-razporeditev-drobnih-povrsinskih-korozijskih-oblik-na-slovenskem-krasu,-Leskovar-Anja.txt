Diplomsko delo proučuje drobne površinske korozijske oblike na slovenskem krasu. Gre za primerjalno študijo oblik, ki se pojavljajo v različnih velikostih in ostrinah. Proučevali smo jih na devetih izbranih testnih območjih (točkah) po Sloveniji. Namen dela je celovito preučiti točke v različnih kraških območjih v Sloveniji, ki se razlikujejo predvsem po klimatskih značilnostih. Za te se predvideva, da so najpomembnejši dejavnik v nastanku in razlikah med drobnimi površinskimi korozijskimi oblikami. Pri izdelavi dela je bila v prvem, teoretičnem delu, uporabljena razpoložljiva literatura in statistični podatki, za drugi, praktični del, pa smo opravili obsežno terensko delo. S pomočjo obsežnih meritev in analiz zbranih podatkov smo prišli do zanimivih zaključkov. Drobne površinske korozijske oblike so prav zaradi razlik znotraj skupine oblik že dolgo predmet proučevanja. Teorij o vzrokih za razlike med njimi je precej, vse pa so si edine, da je to klimatski dejavnik. V naši raziskavi se je za odločilen dejavnik izkazal tudi naklon kamninskega bloka. Tako smo glede na omenjene dejavnike lahko izluščili skupine oblik, ki so si po obliki in pojavnosti podobne. Tako smo potegnili jasne vzporednice med dejavniki, ki vplivajo na oblike in njihovo dejansko pojavno obliko. Vsekakor je to delo šele začetek raziskave, ki bi z razpoložljivimi sredstvi in podrobnejšimi analizami lahko vodila v dokončna spoznanja in dokončno, trdno potrditev hipoteze ter osnovanje teorije. Drobne površinske korozijske oblike so predmet proučevanja mnogih geografov že desetletja. Te oblike so tako raznolike, kot so kamnine in klimatski pogoji, v katerih nastajajo. Čeprav korozijske oblike nastajajo v različnih vrstah kamnin, pa so te najbolj raznolike v karbonatnih kamninah, saj so prav te kamnine najbolj neodporne na raztapljanje. Zato se bomo v tem delu osredotočili le na korozijske oblike na karbonatnih kamninah v Sloveniji. Prav tako se bomo osredotočili le na površinske oblike, saj je geneza le-teh drugačna od podobnih podzemnih oblik npr. pod prstjo ali v jamah. Zaradi obsežnosti teme se bomo prav tako osredotočili le na drobne oblike na karbonatnih kamninah. Prav tako se bomo osredotočili le na oblike, ki so nastale na goli površini kamna in so popolnoma izpostavljene vremenskim vplivom – padavinam, sončnemu obsevanju in različnim temperaturam, torej kamninam, ki jih ne prekriva sklenjena odeja prsti, ampak jih kvečjemu preraščajo mahovi ali lišaji. Pri tem predmet proučevanja ne bo mehanično razpadanje kamnine zaradi raztezanja in krčenja, pokanja ali zamrzovanja, ampak bodo predmet tega diplomskega dela drobne površinske korozijske oblike, ki so nastale primarno zaradi kemičnega raztapljanja. Seveda dveh vrst razpada kamnine ne moremo povsem ločiti, zato bomo upoštevali mehanično preperevanje, kjer je to pomembno za nastanek oblik, sicer pa se bomo osredotočili predvsem na oblike, ki nastanejo s kemičnim delovanjem vode na golo površino kamninskega bloka. Predmet proučevanja bodo torej kraške kamnine, v katerih so se izoblikovale drobne površinske korozijske oblike, nastale predvsem s kemičnim raztapljanjem. Pri nas karbonatne kamnine zastopata predvsem apnenec in dolomit. Mi se bomo posvetili oblikam na apnencu. Kljub temu, da je površina Slovenije majhna, se pri nas pojavljajo različni tipi krasa, različne vrste karbonatnih kamnin ter različni tipi podnebja, ki s svojimi karakteristikami v največji meri tudi vplivajo na stopnjo razvoja in obliko drobnih površinskih korozijskih oblik. Zato raziskovalno delo vsebuje analizo raznolikih kraških območij Slovenije, kjer se zaradi zgoraj naštetih razlik pojavljajo tudi raznolike površinske korozijske oblike. Med bolj zanimive drobne površinske korozijske oblike, ki so bile tudi glavni predmet proučevanja, se uvrščajo inicialne korozijske oblike, žlebiči, škavnice in škraplje ter nekatere ostale drobne površinske korozijske oblike. Nastanek drobnih površinskih korozijskih oblik na kamninskih blokih je posledica bolj ali manj enakih kemijskih procesov, vendar pa je zanimiva njihova variabilnost v različnih pokrajinah oziroma njihova geografska razporeditev. Ugotoviti povezavo med geografskimi dejavniki, klimo, nadmorsko višino in različnimi pojavnimi oblikami bo tudi najpomembnejši del naloge. Namen diplomskega dela je po enotni metodologiji preučiti drobne površinske korozijske oblike v različnih kraških območjih v Sloveniji. Ta testna območja (naprej: točke) se razlikujejo po klimatskih značilnostih, za katere se v hipotezi predvideva, da so najpomembnejši dejavnik v nastanku in razlikah med drobnimi površinskimi korozijskimi oblikami. Izbrali smo devet točk, ki predstavljajo profil preko Slovenije – od visokogorskega krasa Komne preko Matičnega Krasa, krasa visokih dinarskih planot do nizkega dinarskega krasa. Namen je na vsaki točki od devetih zbrati čim več terenskih informacij o velikosti, globini, robatosti in pojavnosti drobnih površinskih korozijskih oblik ter informacij o geografskih in geoloških značilnostih okolice. Te informacije bodo skupaj z informacijami, zbranimi s kabinetnim delom, podlaga za potrjevanje hipoteze. S preučitvijo zbranega gradiva bo mogoče hipotezo potrditi ali ovreči, s tem pa tudi ugotoviti, kaj je oziroma ni vzrok za nastanek razlik v pojavnosti in karakteristikah drobnih površinskih korozijskih oblik. Poglavitni cilj naloge je drobne površinske korozijske oblike na slovenskem krasu inventarizirati, tipizirati glede na razporeditev, pojavnost in značilnosti oblik ter klimatskih značilnosti. S tem bo mogoče opredeliti verjetnosti vzrokov za nastale razlike v genezi in pojavnosti ter razdeliti drobne površinske korozijske oblike po tipih glede na dejavnike, ki so vplivali na njihovo obliko. Prva uporabljena metoda dela je bila pregled obstoječe literature, ki se navezuje na tematiko tega dela. Večinoma gre za literaturo iz angleškega, slovenskega in italijanskega jezikovnega območja ter iz različnih časovnih obdobij – vse od 1955 do danes. Literatura, ki smo jo pregledali, nam je dala smernice za terensko delo, o tematiki pa na enem mestu ni zbranih dejstev. Tako smo morali za znanstveno preverjena dejstva v povezavi s tematiko predelati tudi literaturo, ki se je le bežno navezovala na našo temo. Večinoma avtorji obravnavajo le proces raztapljanja kamnine na splošno, ne pa tudi natančneje nastanka drobnih površinskih korozijskih oblik. Največja problema, ki sta se pojavljala pri pregledu literature, sta bila povezana z različnimi izsledki različnih raziskav ter z mestoma nepoenoteno kraško terminologijo. Teoriji je sledila analiza kraške terminologije oziroma analiza uporabljenih terminov za drobne površinske korozijske oblike. Ker na tem področju terminologija še vedno ni popolnoma dorečena in poenotena, smo morali s primerjavo terminologij določiti termine, ki o obliki povedo največ in so hkrati tudi najbolj razumljivi ter se skladajo s terminologijo, ki jo danes uporabljamo v različnih državah. Osnova za celotno diplomsko delo je bilo terensko delo. Za pripravo na terensko delo smo najprej kabinetno, nato pa in situ določili devet točk, za izbiro katerih smo iskali različne lokacije s: čim bolj podobnimi debeloskladovitimi apnenci z dovolj velikimi bloki, da se na njih lahko razvijejo drobne površinske korozijske oblike (mezozojski apnenci, po možnosti kredni); čim večjimi razlikami v klimatskih značilnostih (predvsem v višini padavin); približno enako nadmorsko višino in majhno oddaljenostjo od glavne klimatske postaje za izbrano točko. Terensko delo je potekalo na raznolikih, natančno izbranih devetih točkah po severozahodni, jugozahodni, južni in jugovzhodni Sloveniji (Priloga 1). S temi točkami smo določili neke vrste profil preko Slovenije, vse od visokogorskega krasa Komne preko Matičnega Krasa, krasa visokih dinarskih planot do nizkega dinarskega krasa. Približno lokacijo reprezentativnega območja smo sicer določili kabinetno, a smo morali primerne mikrolokacije najti na terenu, s čimer smo na določenih območjih imeli težave. Nekatere točke, ki smo jih določili na terenu, so se razlikovale od točk, ki smo jih določili kabinetno, zato smo s sabo nosili geološko karto in podatke o klimatskih postajah, s pomočjo katerih smo določili, ali s spremembo lokacije točka še ustreza vsem pogojem, ki smo jih začrtali. Tako smo dobili devet točk, in sicer točko, ki predstavlja visokogorski kras (Komna – podnebje nižjega gorskega sveta v zahodni Sloveniji), točke, ki predstavljajo nizki dinarski kras z nizkimi kraškimi planotami in ravniki (Gorjansko in Lipica pod vplivom zalednega submediteranskega podnebja, Višnje pri Ambrusu pod vplivom zmerno celinskega podnebja osrednje Slovenije, planota nad Planinskim poljem pod vplivom zmerno celinskega podnebja zahodne in južne Slovenije, Vrtača pri Semiču in Sinji vrh pa pod vplivom zmerno celinskega podnebja jugovzhodne Slovenije) in točki, ki predstavljata visoke dinarske planote (Nanos in Župnica nad Ilirsko Bistrico pod vplivom zmerno celinskega podnebja zahodne in južne Slovenije) (Geografski atlas Slovenije, 1998, str. 111). Osnova terenskega dela je bil Obrazec za evidentiranje vzorčnih mest (Priloga 2), s pomočjo katerega so bile zbrane informacije o drobnih površinskih korozijskih oblikah, geografiji in geologiji območja. Pri zbiranju terenskih podatkov smo si pomagali z mnogimi pripomočki. Osnovno orodje je bil profilirni glavniček (ang. Profile gauge), s pomočjo katerega smo oblike prenašali na papir (Glej fotografijo 1), kompas za orientacijo v prostoru in določitev lege točke glede na okolico, naklonomer, termometer, dve večji ravnili, geološke karte in Atlas Slovenije. Ko je bilo terensko delo opravljeno, je sledilo kabinetno delo. Pri tem smo najprej podrobneje preučili kartografsko gradivo za določene točke in njihovo okolico – osnovne geološke karte SFRJ v merilu 1:100.000. Za izbrane točke oziroma njim bližnje klimatske postaje smo iz letopisov Hidrometeorološkega zavoda RS izbrali pomembne podatke – razporeditev, višino in obliko padavin ter povprečne temperature. Nato smo vse zbrane informacije združili in najprej z analizo ugotovili, ali razlike med točkami sploh obstajajo. Združili smo jih v skupine po podobnosti glede na klimatske značilnosti (povprečna letna višina padavin in povprečna letna temperatura) ter naklon površine kamninskih blokov in tako dobili sistematično tipizacijo drobnih površinskih korozijskih oblik v Sloveniji na podlagi dejavnikov, ki vplivajo na njihovo obliko. Glede na to, da Slovenijo sestavljajo najrazličnejše kamnine ter da je klimatsko in reliefno zelo pestra, je mogoče pričakovati, da so tudi posledice korozije (raztapljanja) – raznolike korozijske oblike, ki nastanejo v različnih pogojih – na izpostavljenih karbonatnih kamninah različne. Ta proces je odvisen tudi od sestave kamnine, na kateri se korozija izvršuje, a bomo z izbiro točk s približno enakimi kamninami po sestavi in starosti ta dejavnik vsaj delno izključili in se tako osredotočili na ostale vplive. Predvidevamo, da bodo raziskave skupaj s kabinetnim delom pokazale, da se drobne površinske korozijske oblike v Sloveniji razlikujejo glede na njihovo makro in mikro lego ter klimo, ki so ji izpostavljene. Kljub temu, da bodo ugotovitve najverjetneje vsaj delno podvržene subjektivnosti avtorja, menimo, da bo iz ugotovitev mogoče izločiti okvirno tipizacijo območij, na katerih se pojavljajo drobne površinske korozijske oblike, ki pa bo zaradi relativno majhnega vzorca proučevanja najverjetneje zahtevala nadaljnjo potrditev z razširitvijo raziskave. Kras v Sloveniji so opisovali že v Antiki (Livij, Plinij, Strabo). V Eneidi Vergil omeni izvire Timave, Valvazor pa v Slavi vojvodine Kranjske opisuje jezera, jame in ponikalnice. Leta 1748 Franc I. pošlje J. N. Nagla v Slovenijo, da razišče kras, leta 1878 pa F. Hauer izda učbenik Geologija, kjer omeni polja, slepe doline, kotanje in jezera, jam pa ne omenja. Tudi Hacquet se ukvarja s slovenskim krasom in nekaj slovenskih terminov (npr. jaški in vdolbine) ponese v svet. Precej slovanskih besed za kraške pojave je zapisal Martel (1894). Na razvoj slovenskega kraškega izrazja je vplival tudi Srb Jovan Cvijić. V Sloveniji pa so se nekoliko kasneje s krasom začeli ukvarjati Pavel Kunaver, Anton Melik in Svetozar Ilešič (Gams, 2003, str. 13-24). Predvsem Melik (1963, str. 99) podrobneje omenja tudi drobne površinske korozijske oblike na krasu, na primer žlebiče, a prav zanje, glede na mehanizem njihovega nastanka, podvomi, ali sploh spadajo med kraške oblike. Sklene, da jih lahko štejemo mednje, saj nastajajo z raztapljanjem. Omenja tudi škavnice, ki jih imenuje ponve, in kotliče ter škraplje, v večje podrobnosti pa se ne spušča. Po prvi svetovni vojni se Darko Radinja v svojem članku o geografskem izrazoslovju (1955, str. 17) ukvarja predvsem z geografskim izrazoslovjem. Pravi, da še vedno sloni predvsem na prevodih nemških izrazov ter da terminologija polagoma napreduje z uporabo izrazov iz ljudske govorice, ki jih prvi vpelje Melik. V istem času, ko je nastal članek Radinje, so se geografi Jugoslavije srečevali na simpozijih, med katerimi so raziskovali kras in hkrati snovali kraško terminologijo. V tem času začne na področju raziskav krasa delovati Ivan Gams, pionirsko delo na področju visokogorskega krasa v Sloveniji pa začne Jurij Kunaver. Že leta 1961v članku o visokogorskem krasu (str. 97) komentira, da bi bilo koristno pridobiti več podatkov o kemični aktivnosti atmosferske vode, njeni trdoti in stopnji korozije v različnih pogojih, saj bi tako mehanizme nastanka oblik lažje razumeli. Kunaver zasnuje terminologijo visokogorskih kraških oblik in opiše celo nekatere nove oblike, ki pred tem še niso bile dokumentirane. Ivan Gams se na drugi strani loti celovitega pregleda terminologije in nekaterih zanimivih pristopov merjenja korozije na krasu (določanje hitrosti korozije po žlebičih, ki jih najde v škarpah iz grških časov) (Gams, 2003, str. 13-24). Leta 1973 Ivan Gams, Jurij Kunaver in Darko Radinja napišejo Slovensko kraško terminologijo, kjer so zbrani termini v slovenskem, hrvaškem, srbskem, makedonskem, angleškem, nemškem in francoskem jeziku. Ta knjiga je še vedno osnova za krasoslovno delo in je še danes razen nekaterih izjem ustrezna. Danes se v Sloveniji s kraškimi oblikami ukvarjajo na Inštitutu za raziskovanje krasa v Postojni (Tadej Slabe in Andrej Mihevc), ter raziskovalci in profesorji Karel Natek, Ivan Gams, Peter Habič in Jurij Kunaver. V svetu so se ali se še z drobnimi površinskimi korozijskimi oblikami ukvarjajo priznani strokovnjaki, kot so npr. Angel Gines (tudi drobne oblike v sadri), Derek Ford (splošni pregled in mehanizmi nastanka), Marjorie Mary Sweeting (splošni pregled in mehanizmi nastanka) in J. N. Jennings (splošni pregled in mehanizmi nastanka), s korozijo pa se ukvarjajo tudi Cucchi, Sauro, Perna in Forti (tudi drobne oblike v sadri ter korozijska intenziteta glede na klimatske pogoje in značilnosti kamnine). Kljub obsežnemu delu vsem naštetim avtorjem, ki so se ali se še ukvarjajo s kraškimi oblikami, smo imeli nemalo težav pri iskanju primerne literature, ki bi podajala ustrezne informacije o tematiki, ki jo obravnavamo. Po pregledu literature smo ugotovili, da nam ta ne bo ponudila rešitve. Uporabljali smo jo lahko kot metodološko vodilo, le mestoma pa smo si z njo lahko pomagali intenzivneje. Ta naloga tako večinoma temelji na podatkih, zbranih v terenskem delu, ki jih dopolnjuje literatura predvsem s slovenskega, angleškega, italijanskega in v manjši meri nemškega jezikovnega območja. Da bi lahko proučevali razlike v oblikah drobnih površinskih korozijskih oblik, moramo najprej opredeliti procese, ki vplivajo na njihov nastanek ter mehanizme, ki ga sprožijo. Preperevanje kamnine je naravni proces, ki kamnino v času razkroji na delce, iz katerih je sestavljena. Ločimo dve osnovni vrsti preperevanja kamnine, mehaničnega in kemičnega. Pri prvem gre za fizični razpad kamnine na manjše delce s krčenjem ali raztezanjem, zmrzovanjem, luščenjem ali cepljenjem kamnine ter razpadom kamnine zaradi biološkega dejavnika npr. korenin brez spreminjanja njene kemične sestave. Pri kemičnem preperevanju, ko se kamnina skozi kemične reakcije raztaplja, pa iz produktov reakcije nastajajo novi ali modificirani minerali (Summerfield, 1999, str. 129). Obeh načinov preperevanja ne moremo strogo ločiti, saj je lahko pogosto ena vrsta preperevanja učinkovitejša, kadar deluje na kamnino tudi druga. Če je na primer kamnina mehansko močno preperela, bo kemično preperevanje lahko potekalo na večji površini kamnine, kot bi sicer (to ne pomeni, da se drobne površinske korozijske oblike lažje razvijejo!). Hkrati pa bo na primer kemično preperela kamnina (npr. po lezikah) bolj občutljiva za mehansko preperevanje (Summerfield, 1999, str. 129). Forti (1990, str. 261) pravi, da so za razpad kamnine pomembne že nanoforme, ki jih s prostim očesom ne opazimo, predstavljajo pa šibkost v kamnini, ki je osnova za nadaljnji razpad. Po njegovem je torej tudi začetek kemičnega razpada potrebno iskati v strukturnih značilnostih kamnine. V tem diplomskem delu smo osredotočeni na kemično preperevanje karbonatne kamnine. Kemično preperevanje je namreč poglavitni mehanizem za nastanek drobnih površinskih korozijskih oblik. Čeprav se bomo bolj osredotočili na kemično preperevanje, se zavedamo, da mehanskega preperevanja ne moremo izključiti in ga bomo zato tam, kjer je to pomembno, tudi omenili. Karbonatne kamnine – apnenci in dolomiti – so po definiciji tiste, pri katerih je vsaj 50 % kamnine sestavljene iz karbonatnih mineralov, da pa jih obravnavamo kot čiste, pa morajo vsebovati najmanj 95 % teh mineralov. Voda je element in hkrati medij, ki omogoča kemično raztapljanje karbonatov. Njen korozijski vpliv na kamnino je odvisen od njene količine, oblike ter interakcije z ostalimi elementi narave npr. atmosfero in biosfero. Najmanjšo korozijsko moč ima destilirana voda, saj se v njej lahko pri temperaturi 16° C v laboratorijskih pogojih raztopi le 13 mg kalcijevega karbonata v litru tekočine, pri 25° C pa 15 mg. Nekoliko večjo korozijsko moč ima na primer prosta padavinska voda, ki se pri potovanju skozi atmosfero veže tudi z ogljikovim dioksidom, ki ga je v zraku 0,03 %, njegov parcialni pritisk (P) pa je okoli 0,0003 bara (v določenih npr. industrijskih predelih so lahko te vrednosti precej višje). Vpliv drugih ionov, ki se prav tako nahajajo v zraku, bomo zanemarili, saj proporcionalno niso tako pomembni kot CO2. V reakciji med padavinsko vodo in CO2 nastaja blaga kislina, ki korozijsko deluje na golo površino kamnine. Največjo korozijsko moč pa ima voda, ki se pomika skozi prst in nase veže organogeni CO2 (Jennings, 1985, str. 19) ter skozi reakcijo postane kisla. Korozijska moč bodisi proste padavinske vode ali vode, ki prehaja npr. skozi prst, je povezana s kemično reakcijo, ki poteka že, ko kaplja potuje skozi zrak. Reakcije med plinom, vodo in karbonatno kamnino sicer potekajo vzporedno, a potekajo med različnimi prvinami. Prva reakcija se začne, ko CO2 prehaja v vodo in z njo tvori ogljikovo kislino. CO2 + H2O = H+ + HCO3Kislina v vodi disociira in tvori bikarbonatni ion. H+ + HCO3- = Ca (HCO3)2 Ionizacija ogljikove kisline sprosti vodikov ion in tvori zmerno kislino. HCO3- = H+ + CO32Ta hidratizira karbonatni ion in povzroči razpad karbonatnega minerala, torej kamnine. Ca2+ + CO32- = CaHCO3 S tem, ko se voda veže s CO2 torej nastaja kislina, ki raztaplja na kemično preperevanje neodporno kamnino. Proces lahko teče tudi v obratni smeri. V tem primeru se iz vode izloča raztopljeni kalcijev karbonat. Pri koroziji se CO2 veže z vodo, pri akumulaciji se iz nje izloča (zato je PCO2 v jamah, kjer poteka akumulacija, precej višji kot na površju – doseže lahko 3 %) (Gams, 2003, str. 65-66). Vse reakcije so povratne in možno je ravnovesje. Količina raztopljenega kalcijevega karbonata je tako odvisna od koncentracije vodikovega iona oziroma od prisotnosti CO2 v vodi. Voda, ki je nase vezala CO2 in je zato nekoliko kisla, s svojo agresivnostjo deluje na kamnino in jo, odvisno od njene sestave in drugih dejavnikov, ki jih bomo spoznali kasneje, raztaplja ter sproti odnaša raztopljene delce. V našem primeru se osredotočimo na padavinsko vodo, ki se na poti skozi atmosfero spremeni v bolj ali manj blago kislino. Takšna nato deluje na golo površino karbonatne kamnine. S tem, ko se začne začetno raztapljanje osnovnih vezi med delci v kamnini, ki jih voda bolj ali manj hitro sproti odnaša (aktivnost vode je odvisna predvsem od intenzitete vodnega curka in naklona), je položena osnova za nadaljnje raztapljanje. Pri nastanku škrapelj se na šibkejših mestih v kamnini postopoma oblikujejo začetne točke močnejšega razpada, ki se nato poglabljajo ali širijo. Pri oblikovanju žlebičev vpliva na raztapljanje predvsem odtekanje vode po površini kamnine v smeri največjega strmca ter koncentriranje vode v začetne žlebove. Tako se sčasoma razvijejo drobne površinske korozijske oblike, ki so tudi predmet tega diplomskega dela. Ker so drobne površinske korozijske oblike odvisne predvsem od delovanja vode, katere moč raztapljanja pa je odvisna od mnogih dejavnikov, je prav, da dejavnike, ki najmočneje vplivajo na stopnjo raztapljanja kamnine, analiziramo nekoliko podrobneje. Vpliv nekaterih dejavnikov smo, kot je razloženo v naslednjem poglavju, poskušali čimbolj omejiti oziroma poenotiti po točkah. Zapleteni mehanizem kemičnega raztapljanja kamnine uravnava več dejavnikov. Najprej so to pasivni dejavniki, npr. lastnosti kamnine in prisotnost ali odsotnost rastlinskega pokrova, ki lahko neposredno povečata ali zmanjšata hitrost raztapljanja. Najpomembnejši so aktivni dejavniki, ki neposredno vplivajo na raztapljanje, t. j. klima (višina padavin, temperatura, sončno obsevanje, snežna odeja), rast rastlin na ali v bližini kamnine ter tudi historični dejavnik sprememb kamnine v času (Jennings, 1985, str. 70). Pomemben vpliv klime omenja že Melik (1963, str. 98), ki pravi, da je poleg pretrtosti kamnine to eden najpomembnejših dejavnik za razvoj krasa. Karbonatne kamnine sestavlja pretežno kalcijev karbonat, ki je večinoma v obliki minerala kalcita. Raztaplja ga voda, v kateri je raztopljen ogljikov dioksid. Dejavnikov, ki vplivajo na hitrost raztapljanja kalcita, je več. Summerfield (1991, str. 141-144) navaja dejavnik temperature, dejavnik vegetacije, dejavnik topografije ter dejavnik materiala in časa. Nekatere smo v tem delu z različnimi načini zaradi spodaj razloženih razlogov izključili, upoštevali pa smo predvsem tiste, ki smo jih lahko opazovali na terenu oziroma podatke o njih pridobili iz literature. Hkrati smo se morali osredotočiti na stalnost in primerljivost pogojev in smo zato upoštevali predvsem vpliv klime in naklon površine kamninskega bloka, vpliv ostalih dejavnikov na rezultate pa smo poskušali čimbolj omejiti. Poglavitni dejavnik, brez katerega kemično raztapljanje ne more potekati, so padavine oziroma voda. Brez padavin ni raztapljanja in odnašanja raztopljenih delcev. Ko imamo zagotovljeno minimalno količino padavin, se postavi vprašanje, kako na raztapljanje vpliva njihova količina, razporeditev in oblika. Za razvoj krasa je zadostna količina padavin bistvenega pomena. Kraških oblik praviloma ne najdemo v aridnih klimah, saj naj bi bila meja minimalnih padavin za razvoj krasa približno med 250 in 300 mm padavin (Sweeting, 1972, str. 5-6). Po navedbah Sweetingove (1972, str. 5-6) se kraške oblike najintenzivneje razvijejo v območjih z velikimi količinami padavin (dežnih ali snežnih) ter na območjih, kjer se intenzivno izmenjujejo sezone (npr. zelo namočena in zelo suha sezona). Iz literature lahko ugotovimo, da se raziskovalci ukvarjajo predvsem z vplivom količine vode, ki pade na določeno površino, manj pa se ukvarjajo z vplivom njene časovne razporeditve skozi časovne enote. Gams (1981, str. 211-212) ugotavlja, da najnovejše raziskave potrjujejo staro hipotezo, da je kraška denudacija hitrejša v dobro namočenih in toplih območjih predvsem zaradi visoke vegetacijske produkcije na določenem območju, kar pa ni predmet naše obravnave. Zanimivo pa je, da Gams v istem članku ugotavlja, da v večini raziskav rezultati kažejo negativno korelacijo med količino padavin in stopnjo kraške denudacije. To pomeni, da visoka količina padavin še nujno ne pomeni močnejše stopnje zniževanja kraškega površja. Skladna s to ugotovitvijo je tudi ugotovitev, da je trdota vode najvišja na območjih, ki prejmejo manj kot 1400 mm, na območjih z več padavinami pa se trdota zmanjšuje skladno z naraščanjem padavin. Pri interpretaciji teh rezultatov pa moramo kljub vsemu upoštevati, da je ugotovitev rezultat merjenja trdote izvirov. Padavine so pri korozijskem delovanju pomembno povezane s topografijo (glej odstavek Topografija), ki vpliva na mnoge elemente kraške denudacije. Hkrati je pomemben dejavnik površinske korozije tudi pospešena korozija. Gams (1965, str. 136-137) med drugim ugotavlja tudi, da se korozija lahko pospeši, ko se združita dve različno trdi vodi ali pa na meji z ledom in snegom, saj je snežnica agresivnejša od navadne meteorne vode. Dejstvo, da snežnica lahko pospeši korozijo, bo upoštevano pri analizi rezultatov s terena. Padavine površje kamninskega bloka oblikujejo različno. Če spolzijo po skladovitem in relativno nagnjenem površju kamninskega bloka, voda sčasoma izdolbe žlebiče, ki se nato poglabljajo (oblike žlebičev so odvisne od topografije kamninskega bloka, teksture kamnine, starosti kamnine, poraščenosti z lišaji ipd.). Če pa padavinska voda korodira predvsem ob lezikah in šibkostih v kamnini, se ob njih sčasoma oblikujejo škraplje (njihove oblike so pogosto odvisne od tipa začetne šibkosti ter morebitne poraščenosti dna). Če se padavinska voda na manjših naklonih oziroma horizontalnih površinah kamninskega bloka zadržuje dlje časa, se oblikujejo škavnice, ki za svoj razvoj potrebujejo stalni dotok vode s korozijsko sposobnostjo. Njihove oblike so pogosto odvisne tudi od načina dotoka in odtoka padavinske in nasičene vode ter morebitne prisotnosti organskih snovi v dnu. Vpliv korozivno močne vode, njene temperature, količine ipd. je eden najbolj raziskanih vplivov na korozijo, saj je tudi najpomembnejši. Padavinska voda lahko na primer pri temperaturi 0 ° C in pri vzpostavljenem ravnovesju PCO2 v vodi in prostem zraku raztopi približno 75 mg CaCO3/l, pri 50° C pa 55 mg CaCO3/l. Pri slovenskih temperaturnih razmerah na nizkem krasu liter vode raztopi od 68 do 72 mg CaCO3/l, na golih površinah hladnejšega visokogorskega krasa ali krasa visokih dinarskih planot pa okoli 75 mg CaCO3/l. Pod prstjo, kjer so ponekod namerili tudi do 1,2 % CO2 (štiridesetkrat več, kot ga je v zraku), pa lahko voda raztopi precej več kalcijevega karbonata (Gams, 2003, str. 66-69). Nekatere oblike, ki smo jih opazovali na izbranih točkah, so bile vsaj nekoč subkutane, zato je smiselno, da dejavnik prisotnosti vegetacije in prsti omenimo. Pri točkah smo ga poskušali čim bolj izločiti s tem, ko smo iskali bolj ali manj gole kamninske bloke. A ponekod je bilo jasno, da so bili kamninski bloki, ki so danes goli, v preteklosti pod prstjo (npr. skalni čoki pri Vrtači pri Semiču). Vegetacija pomembno vpliva na kemično raztapljanje, saj rastline med dihanjem izločijo ogljikov dioksid, ki se veže na vodo, ki potuje skozi prst, in skupaj ustvarjata kislino (Summerfield, str. 143). V prehodu skozi prst se voda veže z organogenim CO2, s katerim tvori močno kislino. Količina organogenega CO2 je lahko tudi do nekaj desetkrat višja kot količina CO2 v prosti atmosferi, dosega vrednosti tudi do nekaj odstotkov. Z organogenim CO2 obogatena voda tako namoči prst v vseh smereh in enakomerno. Poleg tega voda v prsti enakomerno in neodvisno od strmca površine kamninskega bloka, stalno vlaži in seveda tudi korodira kamninske bloke. Zato so t.i. subkutane oblike orientirane v vseh smereh. Pod prstjo lahko nastajajo tudi podtalni žlebiči, katerih značilnost je, da so širši v dnu, saj korozija s prehajanjem skozi prst postaja vedno bolj kisla s tem, ko ima na voljo ogromno CO2 (Gams, 2003, str. 167-170). Kamninski blok, ki ga voda korodira pod prstjo, je zaobljen, oblike pa nimajo ostrih robov. Te karakteristike obdržijo še dolgo po tem, ko so neposredno izpostavljene atmosferilijam. Na podlagi zaobljenosti kamnine oziroma oblik, za katere vemo, da so bile nekoč subkutane, pa lahko z nekaj podatki (stopnja korozije ipd.) izračunamo, kdaj je bil kamninski blok izpostavljen oziroma kdaj je bil sloj prsti s kamnine erodiran. Lastnosti kamnine so lahko vzrok za hitrejši ali počasnejši razpad kamnine. Hitrost raztapljanja kamnine je namreč močno odvisna od njene kemične in mineraloške sestave, velikosti njenih delcev, stabilnosti/nestabilnost le-teh ter poroznosti kamnine (Summerfield, str. 143). Pri razpadu kamnine je prav tako pomembno, da pri proučevanju upoštevamo način razpada kamnine. Če ta razpada bolj mehansko (zaradi krčenja, raztezanja in posledično pokanja in razpadanja), lahko pričakujemo, da se s kemičnim raztapljanjem ne bodo uspele razviti izrazite oblike, saj bo kamnina prehitro mehansko razpadala na manjše delce. Če pa na kamnino močneje deluje kemično raztapljanje, pa se predvsem pri kamninah z manjšo odpornostjo na mehanski razpad lahko pojavi hitrejše mehansko razpadanje zaradi korozijsko oslabelih vezi med delci kamnine (Summerfield, 1991, str. 129). Čas – Vedno obstaja časovni zamik med osnovanjem za korozijo primernih pogojev v atmosferi in prilagoditev mineraloških in fizikalnih lastnosti kamnine tem pogojem. Ugotovljeno je tudi, da je stopnja kemičnega ali mehanskega razpada v času vedno povprečje pogojev, ki ustvarjajo razpad, in ne odraz stanja ob nekem specifičnem času (Summerfield, str. 143). Kar pomeni: če je nek kamninski blok izpostavljen nekim ekstremnim pogojem 1000 let, potem pa se ti spremenijo in so nato 10.000 let drugačni, bodo oblike večinoma odraz prevladujočih pogojev oziroma njihovega povprečja. Goloto oz. nepokritost/pokritost s prstjo ali vegetacijo je v nekaterih primerih nemogoče natančno spremljati skozi čas. Pogoje smo poskušali čimbolj poenotiti s tem, ko smo iskali kamninske bloke, ki so goli oziroma ločeni oziroma locirani relativno višje od prsti ali vegetacije. Temperatura je eden najpomembnejših dejavnikov pri koroziji. Neposredno vpliva na hitrost reakcij in določa količino CO2, ki se lahko v vodi raztopi. V hladnejši vodi lahko raztopi več CO2 kot v toplejši (Jennings, 1985, str. 20-22). Jennings navaja Henryjev zakon, ki pravi, da je količina raztopljenega CO2 v vodi odvisna od temperature vode in PCO2 zraka (ta je okoli 0,0003 bara), s katerim je voda v kontaktu. Prav količina raztopljenega CO2 določa agresivnost vode. Efekt temperature je torej obratno sorazmeren; nižja kot je temperatura, več CO2 lahko voda sprejme (Sweeting, 1972, str. 31). Jennings navaja (1985, str. 20-22), da se med temperaturama 0 in 20° C količina raztopljenega CO2 razpolovi, med 0 in 35° C pa se ta količina zniža na tretjino. Sweetingova (1972, str. 31) pravi: več kot je CO2 v zraku, več se ga lahko raztopi v vodi, dokler ni doseženo ravnovesje med molekulami, ki se pomikajo iz zraka v vodo in molekulami, ki se pomikajo v obratno smer. V prosti atmosferi se količina CO2 spreminja le z nadmorsko višino, te razlike pa so tako majhne, da jih lahko zanemarimo (gre za tisočinke odstotka). V prsti ali v jamskem zraku je delež CO2 v zraku precej višji in znaša 0,5-2 %. Od CO2 količine v prosti atmosferi (0,03 %) je lahko torej tudi do stokrat višja. Vpliv višine temperature na topnost CO2 v vodi pa v prsti ali jamskem zraku ni tako velika. White (1988, str. 219) znižanja hitrosti razpada ob zvišanju temperature ne opredeljuje kot pomembnega in vpliv temperature opredeljuje kot najmanj pomembnega v primerjavi s PCO2 in količino padavin. Pri obravnavi korozije na površini golega kamninskega bloka lahko skladno z Jenningsovimi ugotovitvami zaključimo, da je za raztapljanje karbonatov na površini (pod vplivom proste atmosfere) bolj bistven vpliv višine temperature na vezavo CO2 v vodo kot vpliv prisotnosti CO2 v zraku, saj je ta bolj ali manj konstanten. V normalnih pogojih sta moč in hitrost raztapljanja odvisni od moči in hitrosti reakcije na površini kamna ter od hitrosti transporta reaktantov in produktov razpada v vodno maso. Moč in hitrost reakcije na površini kamna pa sta neposredno odvisni od temperature in vodne raztopine s CO2, transport reaktantov in produktov pa je odvisen od mnogih dejavnikov, ki so neposredno povezani s temperaturo in PCO2. Topografija površja izpostavljenega kamninskega bloka vpliva na premikanje vode po kamnini ter tako posledično tudi na raztapljanje. Voda se lahko hitreje premika na strmejšem pobočju in produkte raztapljanja hitreje odvaja. Hkrati pa lahko naklon kemični razpad kamnine upočasni, saj se voda na kamnini ne zadržuje tako dolgo, da bi je lahko raztopila toliko, kolikor bi je potencialno lahko. Podobno pa na položnejših pobočjih voda zastaja in ne zmore odnašati produktov raztapljanja ter je lahko prezasičena (Summerfield, str. 143). Zanimive rezultate so dale raziskave prof. Gamsa (1972, str. 78), ko je primerjal različne dejavnike, ki vplivajo na korozijsko intenziteto, med drugim tudi specifični odtok. Ta je večinoma odvisen predvsem od topografije in pretrtosti kamnine, skozi katero poteka podzemni odtok voda. Specifični odtok območij sicer ne vpliva na nastajanje drobnih površinskih korozijskih oblik, a ga bomo zaradi doslednosti omenili, kot smo to storili tudi pri drugih dejavnikih, ki smo jih prav tako obravnavali, tudi glede na njihov vpliv na subkutane oblike. Gams je ugotovil, da je pri večjem specifičnem odtoku s kraških območij Slovenije iznos korozije višji, a ta krivulja naraščanja velja le za vrednosti nad 45 l/s/km2. Pod to vrednostjo se krivulja korozijskega iznosa prevesi v skoraj ravno, vodoravno premico, kar pomeni, da od vrednosti 0 do 45 l/s/km2 korozijski iznos ne narašča bistveno. Skladno s tem je tudi ugotovil, da se ob manjšem specifičnem odtoku poveča trdota vode. Tako lahko zaključimo, da so na splošno za preperevanje in kemični razpad kamnine najugodnejša zmerno položna pobočja, kjer voda ne zastaja, a hkrati ne odteče prehitro. Summerfield (1991, str. 141), Jennings (1985) in nekateri drugi avtorji (Sweeting, White) navajajo različne dejavnike, ki vplivajo na razpad kamnine, in jim pripisujejo različne pomene. Summerfield na primer zaključuje, da je hitrost razpada kamnine močno odvisna od podnebja in tipa kamnine. Hkrati pa ugotavlja, da so izjema gorati predeli, kjer nad omenjenima dejavnikoma prevlada dejavnik topografije (visoka reliefna energija). Zanimiv vidik vpliva topografije obravnava raziskava, katere tema je geografsko in genetsko še najbolj podobna našemu krasu. To je raziskava Franca Cucchija in Fabia Fortija (1986, str. 99-101). Avtorja sta raziskovala količino korozije (upoštevali smo kategorijo povprečna letna korozija) pri točkah, za katere sta imela tudi podatke o nadmorski višini, naklonu površine kamninskega bloka in ekspoziciji površine primerka. Znotraj območij (Tržaški kras, kras ob morju, pogorje Kanina, Pradis, pogorje Avanza in Marmolada) sta iskala različne točke, ki so sicer pod enakih vplivom klime, ampak so si različne v določenih omenjenih dejavnikih, ki sta jih poznala za območja. Glede naklona površine kamninskega bloka se je ob pregledu rezultatov hitro pokazala zanimiva ugotovitev. Skoraj praviloma se je najmočnejša korozija pokazala na naklonih okoli 20°, v gorah pa je največja izmerjena od naklona 20° do 55°. Glede na podatke s Kanina naj bi se korozija ponovno povišala na okoli 80° naklona. Rezultati te raziskave bodo prav zaradi relativno dobre primerljivosti okvir za določanje značilnosti naših točk. Vpliva dejavnikov na raztapljanje kamnine ni smiselno obravnavati ločeno, saj gre vedno in povsod za kombinacijo pogojev, ki so vplivali na nastanek neke oblike. Po pregledu dejavnikov in različnih interpretacij njihovega vpliva na kamnino lahko na splošno zaključimo, da je korozija na površini golega kamninskega bloka v povprečju največja, ko: so padavine intenzivne, je naklon površine kamninskega bloka med 20 in 60°, je temperatura čim nižja, je PCO2 čim višji in ko se pomešata dve različno trdi vodi in se njuna skupna korozijska sposobnost poviša ali na stiku z ledom in snegom. Pri vsaki vedi je poenotena terminologija pomembna. Diskusije o najprimernejših izrazih so že stare, še starejše pa so prve omembe terminov za kraške oblike. Najstarejši so neznanstveni, ljudski termini, ki so kasneje ponekod celo dali podlago za strokovne izraze. Zasledimo jih v starejših tekstih in skozi ljudske zapiske in ustno sporočilo. Ljudje so uporabljali izraz kras za kamnito površje, poznali so tudi dedce (osamelce), grohote, melišča in griže. Že Dalmatinova Biblija omenja lašte (Leskovar, 2003). Z razvojem znanosti se je pojavila potreba po bolj strokovnem poimenovanju in po poenotenju izrazov za pojave, ki jih je znanost obravnavala. Radinja (1955, str 17-18) omenja, da je znanstvena srenja do 1. svetovne vojne izraze večinoma prevajala iz nemškega jezika. Termin karren, t. j. ime za korozijske oblike površja, prvič omeni Heim v delu Über die Karrenfelder (1878) ki ugotavlja, da je karren neposredna posledica kemičnega delovanja vode, še posebej pa snežnice na neporaščeno apneniško površje. Leta 1895 Cvijić v svojem delu Karst: geografska monografija na kratko opisuje škrape, kasneje pa temu delu posveča več pozornosti v izdelku La Geographie des Terraines Calcaires. Večino terminov najde v Sloveniji, katere območja je tudi intenzivneje proučeval. Najbolj celovito tuje delo iz tega časa, ki obravnava karren, je delo Eckerta Das Gottesackerplateau, ein Karrenfeld im Allgäu (1902), ki ugotavlja in opisuje mnoge različne oblike, hkrati pa ugotavlja tudi pomen vegetacije in prsti pri procesu nastanka oblik (Sweeting, 1972, str. 74-75). V tem času je tudi v Sloveniji že delovalo nekaj geografov, ki so se intenzivno ukvarjali s terminologijo krasa. Melik (1963, str. 95-144) je vpeljal nekatere nove izraze z uporabo in aplikacijo izrazov iz ljudske govorice. Omenja na primer žlebiče, ki jih pogojno uvrsti med kraške oblike. Škavnice imenuje ponve, omeni, da so njihove velikosti do 5 cm. Škrapelj posebej ne omenja, našteje pa precej izrazov za izvire in ponikalnice, vrtače, jame, doline (uporabi tudi termin zatrepna dolina – pred tem so jih imenovali zagatne) in visokogorske oblike. Konte na primer še ne omeni, prav tako ne korozijskih stopničk. Po drugi svetovni vojni (1955, str. 17-18) se nekateri strokovnjaki v Sloveniji še držijo prevedenih terminov, drugi pa bolj ljudskega jezika. Tako Badjura leta 1953 izda knjigo Ljudska geografija: terensko izrazoslovje, v njem pa večinoma predstavlja ljudske izraze, ki so po Sloveniji zelo raznoliki. Pomembna dela na področju terminologije pri tujih delih je zagotovo delo Böglija (Kalklösung und Karrenbildung, 1960) v Švici, delo Bauerja (Nacheiszeitliche Karstformen in den Österreichischen Kalkhochalpen, 1962) v Avstriji in Miötkeja (Karstmorpoholgische Studien in der glazial-überformten Hohenstufe der »Picos de Europa«, 1968) v Pirenejih. Na podlagi njihovega dela je bilo mogoče ugotavljati povezavo tipa krasa z njegovim nastankom. Po delih pionirjev na tem področju pa so se s terminologijo ukvarjali skoraj vsi krasoslovci, saj je bila to osnova za poglobljeno delo (Sweeting, 1972, str. 74-75). V Sloveniji so po Meliku in Badjuri sledili Svetozar Ilešič, Darko Radinja, Jurij Kunaver in Ivan Gams. Radinja (1955, str. 17-18) je že zgodaj polemiziral o geografskem imenoslovju, Gams je obravnaval večino kraških oblik, tako površinskih kot tudi subkutanih, visokogorskega krasa pa se posebej do raziskav Jurija Kunaverja nista lotevala podrobno. Kunaver je začel s pionirskim delom na področju visokogorskega krasa. Osnovno delo, ki je podalo celotni pregled visokogorskega krasa in njegovih oblik ter začrtalo nove smernice in podalo rezultate obsežnega dela in novih ugotovitev, je bilo delo iz leta 1961 z naslovom Visokogorski kras vzhodnih Julijskih Alp in Kamniških Alp. Kunaver je predvsem ob raziskovanju Kaninskih podov našel, opisal in pojasnil oblike, ki v obstoječi literaturi še niso bile omenjene ali pojasnjene, npr. polkrožne izjedenine, ki se kasneje imenujejo korozijske stopničke, ter kraške mize itd. (Kunaver, 1961, str. 95-135). Leta 1962 je Geografsko društvo Slovenije in Slovensko geološko društvo organiziralo diskusijski sestanek na temo kraške terminologije. Referirali so F. Jenko, J. Kunaver, D. Novak, R. Savnik in I. Gams. Za nekatere termine so predlagali nove, poslovenjene izraze. Ugotovili so, da smo se Slovenci s terminologijo začeli ukvarjati prepozno in so se tako zgledovali predvsem po Cvijiću. Mednarodna terminologija je bila takrat, ko je nastal članek Kraška terminologija (Gams et al., 1962, str. 115-116), že uveljavljena, ugotavljajo pa tudi, da so jo črpali predvsem iz raziskovanja slovenskega krasa in njegove geomorfologije. Terminologija je bila mestoma še precej nerodna in neustrezna, za enak pojav pa so predlagali precej različnih terminov, pri katerih se niso mogli poenotiti. Nadaljevanje tega dela je bila knjižica Slovenska kraška terminologija iz leta 1973, ki so jo pripravili I. Gams, J. Kunaver in D. Radinja. Ta zbirnik slovenske kraške terminologije je še danes osnovno delo na tem področju in zaenkrat se še nihče ni lotil ponovne celovite presoje te terminologije. K izjemni uporabnosti te knjižice pripomore tudi dejstvo, da so poleg slovenske zapisali in tudi v kazalu prikazali slovenskim izrazom ustrezajočo hrvaško, srbsko, makedonsko, angleško, nemško in francosko terminologijo. Še vedno pa je problematična predvsem metodologija izdelave terminologije. Nekateri avtorji so se bolj posvečali morfološki, drugi pa genetski delitvi. Tako obstajajo terminologije na osnovi ene in druge podlage. Prav to dejstvo predstavlja največji problem pri popolnem poenotenju svetovne kraške terminologije. Menimo, da bi bila potrebna smiselna sinteza obeh. Za analizo drobnih površinskih korozijskih oblik, ki je predmet tega diplomskega dela, je zaradi morebitnih nadaljnjih raziskav, ki bi se izvajale na tem področju, osnovno doreči tudi terminologijo. Ker se terminologija, kot smo že ugotovili, v različni literaturi pojavlja v različnih oblikah in delitvah, smo jo po pregledanih tipizacijah aplicirali na že obstoječo slovensko kraško terminologijo in jo nekoliko dopolnili. Prav tako je pomembno, da na ta način, s pregledom obstoječe terminologije, pobliže predstavimo posamezne oblike in njihov nastanek. Pregledali smo terminologijo, ki jo uporablja Angel Gines v Enciklopediji jam in kraških znanosti (2004), terminologijo iz knjige Karst Geomorphology and hydrology Dereka Forda in Williamsa (1992) ter terminologijo iz knjižice Gamsa, Kunaverja in Radinje (naprej Gams et al.) Slovenska kraška terminologija (1973). Mestoma pa smo upoštevali tudi Jenningsa, Karst Geomorphology (1985). Pri izbiri obravnavanih točk smo se prvenstveno osredotočili na oblike, ki so nastale na golih, atmosferilijam izpostavljenih kamninskih blokih. Ker so izrazi za drobne površinske korozijske oblike v Slovenski kraški terminologiji slabše opisani, smo jih kombinirali z razlagami teh oblik iz drugih zbranih terminologij. Zaradi obsežnosti kraške terminologije smo to naredili večinoma le za izraze, ki so pomembni za to diplomsko delo, torej za drobne površinske korozijske oblike, ki jih obravnavamo. Tako je bil namen zbrati čimbolj nazorno terminološko kombinacijo, ki bo podrobno opisala in opredelila drobne površinske korozijske oblike, ki nastanejo na goli skalni površini. Postopek kombiniranja terminologij je potekal po fazah: pregled slovenskih splošnih izrazov za drobne površinske korozijske oblike; primerjava s tujimi priznanimi izrazi za enake oblike ter razdelitev teh oblik na vrste; pregled razlag oblik ter zapis našega predloga delitve. Gams et al. v Slovenski kraški terminologiji (1973) za drobne površinske korozijske oblike (zaradi praktičnih razlogov jih navajamo abecedno urejene) omenjajo naslednje slovenske in tuje termine (N – nemško, A – angleško, H – hrvaško, F – francosko): INICIALNE DROBNE POVRŠINSKE KOROZIJSKE OBLIKE (korozijska vdolbinica in korozijske razjede, gubice ter luknjice) (A – solution pocket za korozijsko vdolbinico); Do nekaj centimetrov ali decimetrov široka in globoka skalna vdolbinica, nastala zaradi različnih vrst korozije. KOROZIJSKA STOPNIČKA (N – trittkarren, A – solution funnel ali heelsteps); Polkrožna izjedenina, podobna odtisu pete, ki je specifičen pojav razčlenjenih, golih, največkrat visokogorskih skalnatih površin. Nastaja z omejeno retrogradno ploskovno korozijo. ŠKAVNICA (H – kamenica, A – kamenitza, solution pan); Skalna vdolbina, globoka in široka več centimetrov ali decimetrov, izjemoma nekaj metrov. Običajno ravnega dna in strmih, celo previsnih sten. ŠKRAPLJA (A – karren, grike, N – karren, F – lapiez / karren in lapiez imajo tudi širši pomen, obsegajo tudi žlebiče, grbine, grižo ipd.); Nekaj centimetrov do več decimetrov in metrov razsežna izjedenina v skalnem površju, brez vzdolžnega pretakanja, ki ji smer določa biološka linija najmanjšega odpora. V rabi tudi škraplje za skalni kompleks s škrapljami. Škraplje med sabo ločijo vmesni noži, grebeni, hrbti, poličke. MIKROŽLEBIČ (A – microkarren) in ŽLEBIČ (H – žlijeb, A – grooves, solution runnels, N – rinnenkarren); Žlebaste izjedenine s polkrožnim prečnim prerezom, potekajoče po smeri največjega strmca po kompaktni kamnini, mikrožlebiči so glede na pregledano literaturo definirani kot oblike, široke do 3 cm, večje oblike pa so definirane kot žlebiči. Omenjeni termini so zgolj splošni izrazi za tipe drobnih površinskih korozijskih oblik, medtem ko obstaja še mnogo podtipov in različic glede na lego, nastanek in obliko. Prav tako obstaja še nekaj ostalih drobnih površinskih korozijskih oblik, predvsem tistih, ki se pojavljajo v visokogorskem krasu, a te oblike za to analizo niso pomembne, saj niso primerljive z ostalimi oblikami na drugih točkah, ker tam tovrstnih oblik ni. Oblike smo razdelili po zgornji grobi delitvi. Najprej smo pregledali vse omenjene delitve. Prvi problem je bilo dejstvo, da nekateri avtorji nekaterim oblikam posvečajo več pozornosti, medtem ko druge zgolj omenijo. Drug problem je bil poenotenje tujih terminov s slovenskimi. Ker so izrazi mestoma slabo razloženi, smo morali nenehno primerjati vse delitve in iz njih potegniti zaključke. Tretji problem pa je bila odločitev, kateri delitvi bomo dali prednost. Glede na to, da to diplomsko delo obravnava predvsem razlike v morfologiji oblik, smo se bolj osredotočili na oblikovne razdelitve. Sinteza vseh spoznanj, to je naš predlog terminologije drobnih oblik, je priložen kot Priloga 3. Na podlagi te smo določali konkretne oblike s terena. Med oblike smo zapisali tudi tiste, ki se neposredno ne nanašajo na naše področje proučevanja, npr. obalne in jamske, a smo jih zaradi celovitosti in korektnosti vključili. Zaradi boljše preglednosti bomo izraze oziroma imena oblik, ki smo jih uporabili pri končni terminologiji, mestoma označili s kraticami avtorjev, katerih dela so nam bila v pomoč pri izdelavi končnega seznama. Oznake: GA – Gams et al.; B – Bögli po Gams; G – Gines; F – Ford in Williams; A – avtorjeva, glede na prebrano gradivo. Te oblike večinoma predstavljajo začetno stopnjo kemičnega raztapljanja in mehanskega razpada kamnine. Večinoma začnejo nastajati na nivoju mikroskopskih šibkosti v kamnini, ki predstavljajo začetni nivo za nadaljnji razvoj in večanje oblik. Njihov razvoj je odvisen od vseh dejavnikov, ki vplivajo na nastanek drobnih površinskih korozijskih oblik. So različnih dimenzij in oblik, najdemo pa jih na vseh naklonih površine kamninskih blokov. Večinoma so manjše, tudi le mikroskopske velikosti (vsi avtorji). Po Bögliju (Gams et al., 1973, str. 74-75) jih ločimo na: Vdolbinice (B); oblike, ki jih ne moremo označiti kot razjede ali luknjice, nastale z različnimi vrstami korozije – ploskovno, linearno, biokorozijo; Razjede (B); nastanejo zaradi lokalnih mikroskopskih šibkosti v kamnini in posledično okrepljene ploskovne korozije. Razjede dajejo površini kamninskega bloka značilno hrapavost; Luknjice (B); v premeru merijo manj kot milimeter in so zapolnjene s kolonijami alg ali lišajev, so posledica biokorozije; Gubice (B); valovita površina na kamninskem bloku z nagnjeno površino (običajno imajo površine s tovrstnimi oblikami naklon večji od 60°); nastane zaradi ritmičnega pulziranja sloja vode, ki drsi po površini kamna. Voda ima večinoma večjo korozijsko moč, saj običajno, preden priteče na golo površino kamninskega bloka, teče skozi prst nad njim in se naveže organogenega CO2. V Sloveniji so bile opisane v zgornjem delu Doline sedmerih jezer pod Prehodavci. Najdemo jih tudi v večjih dimenzijah, ko se izraziteje pojavljajo v kombinaciji s stenskimi žlebiči. To obliko, imenovano tudi solution riples,  obravnavamo pri poglavju, ki obravnava terminologijo žlebičev, saj jih večina avtorjev omenja kot izoblikovano obliko, navezano na žlebiče. To delitev lahko pri obravnavi inicialnih drobnih površinskih korozijskih oblik upoštevamo v celoti. So polkrožne izjedenine, podobne odtisu pete in so specifične za razčlenjene, gole, največkrat visokogorske skalnate površine. Najverjetneje nastajajo z omejeno retrogradno ploskovno korozijo. Pogosto se navezujejo na žlebiče, ki potekajo vzdolž strmejšega dela kamninskega bloka. Na položnejšem delu, običajno po strmcu navzdol, pa najdemo korozijske stopničke, ki jih tuja literatura imenuje trittkarren (nem.) oziroma heelsteps (angl.). Gams et al. (1973, str. 12): Polkrožna izjedenina. Je specifičen pojav razčlenjenih, golih, največkrat visokogorskih skalnatih površin. Nastaja z omejeno retrogradno ploskovno korozijo. Podobna je odtisu pete. Ford in Williams (1992, str. 378-380): Nastanejo na golih, ravnih do rahlo nagnjenih površinah kamninskih blokov, polkrožno pa so odprte po strmcu navzdol. Razvijejo se na homogenih karbonatnih kamninah, večinoma horizontalnih ali zelo rahlo nagnjenih površinah kamninskih blokov. Nekatere lahko nastanejo iz škavnic, ki se popolnoma odprejo vsaj na eni stranici, verjetno pa nastanejo, ko se zaradi nenadnega pregiba v površju kamninskega bloka film vode stanjša in se s tem poveča korozijska sposobnost. Njihovo dno je običajno ravno s premerom od 10 do 30 cm. Zadnji del amfiteatralno zapira dno ter je večinoma strm in visok do nekaj cm. Gines (2004, str. 470-474): Nastanejo pod uravnavami, ki jih oblikuje ploskovna korozija. So rezultat zapletenih procesov, ki vključuje tako ploskovno kot tudi retrogradno korozijo. Slednja deluje, ko se film vode ob padcu strmca stanjša in se na dnu stopničke zadržuje dlje kot se je zadrževala na uravnavi nad njo. Korozijsko stopničko sestavlja horizontalni del s premerom do 40 cm (izjemoma do 1 m) ter zadnji del do višine 30 cm. DELITEV Tipi korozijskih stopničk se razlikujejo predvsem po obliki in kombinacijah z različnimi drobnimi površinskimi korozijskimi oblikami, npr. žlebiči. Nihče od avtorjev jih ne ločuje posebej, saj je ta oblika izmed vseh še najmanj raziskana. Škavnice so skalne vdolbine različnih oblik in velikosti, ki nastajajo večinoma na horizontalnih predelih kamninskega bloka. V manjših vdolbinah se zadržuje voda, ki lokalno poglablja in širi te konkavne oblike. Dolge in široke so lahko od nekaj cm do nekaj m, globoke pa so lahko tudi več deset dm. Običajno se na njihovem dnu nabira prst ali organski drobir, ki lokalno pospešuje korozijo. V tuji literaturi jih imenujejo kamenitze oziroma solution pans. Gams et al. (1973, str. 27): Škavnica je skalna vdolbina različnih oblik in velikosti, običajno ravnega dna. Škavnice so bolj široke kot globoke, z ravnim dnom in strmimi, včasih tudi previsnimi stenami. Ford in Williams (1992, str. 379): Škavnice nastajajo na golih ali delno poraščenih površinah kamninskih blokov zaradi površinske korozije; so okrogle površinske oblike, ki se lahko združujejo ali kako drugače modificirajo. Dosežejo širino do več metrov in globino do enega metra. Njihovo dno je običajno zelo ravno, kar lahko pripišemo zapolnjenosti z organskim materialom. Gines (2004, str. 470-474): Škavnice so korozijske vdolbine z ravnim dnom, velike od nekaj cm2 do nekaj m2. Nastanejo s korozijo mirujoče vode, ki se v vdolbinah nabere po padavinah. Njihove stene so pogosto ovalne ali okrogle oblike, iz njih pa lahko vodijo manjši iztočni kanali. Podrobne delitve smo večinoma našli v slovenskih tekstih, zato jih kot take tudi omenjamo. Predrta (GA); škavnica brez stoječe vode s predrtim dnom; Škavnica z odtokom ali odprta škavnica (B in GA); škavnica, ki ji je odvodni žleb prerezal obod; Škavnica s pretokom (B); škavnica, ki je zelo podobna korozijski stopnički in za odtok nima le žleba, ampak je njen odvod izraziteje odprt. Kunaver (1973) meni, da bi termin »odprta« lahko uporabljali le takrat, ko so popolnoma odprte po eni od stranic in s tem spominjajo na korozijske stopničke; Zaprta (B); škavnica brez neposrednega odtoka; Združena ali dvojna (A); oblika, ki jo sestavljata dve škavnici, ki sta se zaradi širitve združili v eno. Običajno ju loči le hrbet, ki je nekoliko dvignjen na nivo dna škavnic; Podtalna (GA); škavnici podobna skalna vdolbina, ki jo prekriva prst; Erodirana (B); omenja jo Kunaver v svojem sestavku v Slovenski kraški terminologiji (1973). S tem terminom so poimenovane navadne škavnice v strugah ali na bregovih gorskih rek, ki jih občasno zalije voda. Voda pa s svojim turbulentnim tokom ustvarja vmesno obliko med škavnico in erozijskimi lonci; Obalna (GA); skalna jamica v območju plimovanja ali valovanja, ki jo občasno zapolni morska voda. To delitev lahko pri obravnavi škavnic upoštevamo v celoti. Škraplje so korozijske razjede, ki nastajajo s korozijo vode bodisi na površju ali subkutano. Njihov nastanek je neposredno vezan na mesta manjše odpornosti v kamnini (razpoke, lezike, pokline ipd. – te so lahko tudi pravokotne na smer odtoka vode po površini kamninskega bloka), torej na naravno linijo najmanjšega odpora. Pojavljajo se v dolžinah tudi do nekaj deset metrov, širinah do enega metra in globinah do nekaj metrov (velikosti so še večje, kadar gre za izjemno stare škraplje, ki so bile preoblikovane v npr. t. im. kamniti gozd). V tuji literaturi so večinoma poimenovane kot grikes (angl.) oziroma kluftkarren (nem.), grebeni med njimi pa se večinoma imenujejo clints (angl.) oziroma flachkarren (nem.). Gams et al. (1973, str. 27 in 30): Nekaj centimetrov do več decimetrov in metrov razsežna izjedenina v skalnem površju, brez vzdolžnega pretakanja, ki ji smer določa biološka linija najmanjšega odpora. V rabi tudi škraplje za skalni kompleks s škrapljami. Škraplje med sabo ločijo vmesni noži, grebeni, hrbti, poličke. Ford in Williams (1992, str. 382): So ena od poglavitnih korozijskih oblik, ki niso gravitacijsko kontrolirane. Predstavljajo osnovne drenažne kanale. Razvijejo se ob lezikah ali sistemih lezik ter prelomih v kamnini in se zato med sabo križajo pod koti 60, 90 ali 120°. Na grebenih med njimi se razvijajo manjše površinske korozijske oblike. Pod prstjo se škraplje lahko močno povečajo (razširijo, podaljšajo in poglobijo). Če so vmesni hrbti podvrženi močni koroziji, lahko nastanejo stožci. V mnogih območjih so škraplje edina kraška oblika, ki se razvije, saj je kamnina teksturno preveč heterogena. Večinoma jih omenjata v povezavi s subkutanim nastankom. Gines (2004, str. 470-474): So subkutano korozijsko razširjene lezike in razpoke. So ena najpogostejših kraških oblik. Manjše, poklinaste škraplje imenuje splitkarren, nastanejo pa ob manjših nezveznostih v kamnini. Lezične škraplje so lahko globlje od 50 cm in dolge nekaj metrov, večje, do 30 m globoke in 2 m široke pa imenuje bogaz. Poklinaste škraplje so globoke do 1 cm in dolge do 10 cm. Ford in Williams (1992, str. 382) jih ne ločujeta natančneje. Gines (2004, str. 470-474) omenja le oblikovno različico grikes, in sicer bogaz (do 30 m globine in 2 m širine) in splitkarren (do 10 cm dolge poklinaste škraplje). Kunaver (1973, str. 72-73) iz opazovanj visokogorskega krasa v svojem komentarju ob koncu Slovenske kraške terminologije deli tudi škraplje. Označi jih kot obliko z največ podtipi, saj je njihov razvoj odvisen od petrografskih razmer, sistema in intenzivnosti razpokanosti kamnine, debeline skladov, višinske lege, klimatskih in mikroklimatskih pogojev, mikrolokacije idr. Poleg že omenjenih v Slovenski kraški terminologiji (1972) loči še: mrežaste poklinaste škraplje; jasno se križata dva sistema razpokanosti in zaradi tega tudi dva različno usmerjena sistema škrapljastih razpok; vzporedne poklinaste škraplje; ko so škrapljaste razpoke jasno navezane na en sam sistem razpok; oknaste škraplje; predstavljajo oknasto izoblikovane ploskve, razjedene s škrapljami sredi bolj kompaktne kamnine; podnožne škraplje; nastanejo na podnožju nagnjenih laštov na mestu, kjer v nivoju lezike voda izginja v notranjost; škrapljaste zevi ali poči; samostojne, večje korozijske razširjene razpoke, a ne več kot nekaj decimetrov v širino, v dolžino pa lahko merijo precej več; pokrite škraplje; povsem ali delno prekrite s prstjo; ekshumirane škraplje; razkrite škraplje, ki so krajši čas svojega razvoja prekrite s preperelinsko odejo; gole, proste; brez prepereline; ploske, ravne; poklinaste škraplje, vmesna rebra so izrazito ravna, večinoma začetna stopnja razvoja. Gams et al. (1973, str. 27 in 30): Lezične škraplje; z jasno navezanostjo na leziko, nastale torej ob leziki; Poklinaste/strukturne škraplje; v obliki kažejo tesno povezanost na poklino, ob kateri so se razvile; Luknjaste škraplje; izjedenine v obliki navpičnih lukenj in raz; Jamske škraplje; nastanejo z agresivno vodo, ki priteče v jamo; Obalne škraplje; škraplje na morski ali jezerski obali, ki nastajajo na golih tleh zaradi pršavice in abrazije valov; Kavernozne škraplje; v raznih smereh zluknjane in izjedene, izpostavljene škraplje; Škrapljasti vodnjak; nekaj decimetrov do nekaj metrov globoka skalne luknje z vidnim dnom; Nožaste škraplje; škraplje, ki jih razdvajajo priostreni vmesni skalni grebeni; Porušene škraplje; nastanejo s porušitvijo hrbtov med škrapljami, podobno kot griža; Zaobljene škraplje; zaobljene zaradi vplivov prstene odeje v preteklosti ali sedanjosti; Fosilne škraplje; z neprepustnimi sedimenti pokrite ali škraplje, ki niso v skladu s procesi v novem okolju; Škrapljišče; s škrapljami na gosto posejano skalno površje. Glede na vse omenjene delitve bomo sledili zgornji delitvi Gamsa et al. (1973, str. 27-28). Menimo, da je genetsko in morfološko najbolj ustrezna, čeprav bi lahko določene pojavne oblike izpustili, npr. škraplje, katerih poimenovanje se veže izključno na mesto nastanka (npr. jamske ali obalne). Žlebiči so polkrožne izjedenine, ki nastanejo po strmcu kamninskega bloka navzdol. Niso vezani na razpoke in lezike, ampak so vezani na linijo največjega strmca površine kamnine. Vezani so torej izključno na topografijo površja kamninskega bloka, ki ga sestavlja kamnina, neodporna na korozijo. Skoraj izključno nastajajo na goli površini kamnine, glede na pojavne oblike pa so določeni njihovi podtipi. Ker so žlebiči tako raznolika oblika, se tudi njihove definicije nastanke in oblike močno razlikujejo. Zato bomo v tem primeru podpoglavji definicije nastanka in oblika ter delitev združili, saj bomo le tako lahko predstavili nastanek in obliko vsakega posameznega podtipa žlebičev. Problem, ki se je pojavil pri terminologiji žlebičev je, da večina avtorjev (Jennings, Sweeting, Ford in White ter Gams et al.) predvsem v tuji literaturi ne omenja microrills ali v neposrednem prevodu mikrožlebičev, ki jih le Gines omenja kot najmanjše žlebičke do maksimalno 1 mm širine. Večina tujih avtorjev tako navaja le rillenkarren, žlebiče, nastale pod neposrednim vplivom proste atmosferske vode, njihova širina pa je pri teh avtorjih definirana kot maksimalno 3 cm. Ker bomo sledili temu, kar omenja večina avtorjev, bomo pod rillenkarren s slovenskim poimenovanjem mikrožlebiči obravnavali vse žlebiče do širine 3 cm. Gams et al. (1973, str. 30-31): Žlebiči so žlebaste izjedenine, nastanejo zaradi odtoka voda v smeri največjega strmca po kompaktni kamnini, in sicer po liniji najmanjšega odpora površine kamnine. Delijo jih na: jamski žlebiči; na jamskem dnu ali steni; koritasti žlebiči; v obliki korita z okroglastimi previsnimi stenami, ki je posledica nekdanje zapolnjenosti s humusom; meandrasti žlebiči; zaviti, podobni zvijugani tokavi, navadno na položnejšem pobočju; mikrožlebiči; na vrhu golih skalnih reber začenjajoči se drobni žlebiči, ki se navzdol izgubijo v gladkem površju; stropni žlebiči; večji žlebi, pogosto meandrasti, na jamskem stropu; zaobljeni žlebiči; žlebiči, ki imajo zaobljene vmesne hrbte, vmesna stopnja med ostrimi in koritastimi; žlebičje; skalno površje z gostimi žlebiči. Gams et al. v članku na koncu Slovenske kraške terminologije omenijo (1973, str. 69-71), da so sprva ob oblikovanju terminologije ugotovili, da so najmanjše oblike žlebičev samostojen pojav. Večje so tako poimenovali žlebaste škraplje, kar pa se je kasneje izkazalo za neustrezno, saj je terminu žlebič mogoče dodajati različne pridevnike, ki ga determinirajo, enako kot je to pri škrapljah. S tem se ohrani terminološka enotnost in sistemska jasnost zaradi očitnih razlik v genezi in funkciji obeh oblik. Najmanjša vrsta žlebičev je zato poimenovana s predpono mikro-. Delitev žlebičev je po tem članku naslednja: vzporedni mikrožlebiči; nastanejo na zelo strmih skalnih nožih in se nekaj decimetrov navzdol izgubijo; plitvi ali raznosmerni mikrožlebiči; nastanejo na nizkih skalnih izboklinah in rebrih med korozijsko uravnano okolico ali na rebrih med žlebiči; vzporedni ali stenski žlebiči; na strmih ali navpičnih stenah; dendritični žlebiči; na manjšem naklonu se začnejo združevati – večanje glavnih žlebov v smeri glavnega odtoka – lahko dosežejo izjemno velike dimenzije; solzajni žlebiči; približno ustreza terminu decantation runnel. Nastane tam, kjer se iz skladovnih razpok (lahko so zapolnjene s prstjo ali rastjem) dolgo časa cedi voda v tankem curku in ustvarja en sam dolg žlebič; obrušeni žlebiči; nastali na robu ledenikov. Ford in Williams (1992, str. 382-388): Žlebiči so korozijski kanali, spadajo med hidravlično kontrolirane linearne oblike. Podrobnejše definicije in značilnosti oblik opisujemo pri vsakem tipu. Rillenkarren – mikrožlebiči; nastanejo na goli površini pod neposrednim vplivom proste atmosferske vode in se po strmcu navzdol izgubijo. Potekajo vzporedno ter v združbi mikrožlebičev izkazujejo dve ali tri tipične širine. Na položnejših pobočjih se ne razvijejo. Dobro se razvijejo na drobnozrnatih, homogenih apnencih, dolomitih in marmorjih. Na bolj grobih in grobo zrnatih površinah se pojavljajo nepravilni ali jih sploh ni. Najdaljši žlebiči se pojavljajo med 25° in 60° naklona. Nastanejo, ko vodna kaplja na vrhu kamninskega bloka prodre skozi tekočinski sloj in s tem povzroči turbulentno reakcijo na površju. Globina toka po pobočju narašča do določene kritične meje (pri poskusih je meja bila pri 0,15 mm debeline vodnega sloja), ko dežne kaplje površine kamninskega bloka ne dosežejo več neposredno. Kot se je pokazalo pri modelih, mikro žlebiči težijo k uravnovešeni in poenoteni globini, medtem ko za dolžino tega ne moremo trditi. Zaključujeta, da je to posledica različnih dejavnikov (temperatura, masa kapelj, hitrost in intenziteta toka, ki so odvisne tudi od naklona površine kamninskega bloka), ki vplivajo na dolžino in se ne morejo pojavljati v enaki obliki niti na enem kamninskem bloku, kaj šele na različnih prostorskih točkah. Variacije so največje predvsem tam, kjer so nastali ob ali na drugih oblikah ali pa jih druge oblike spremljajo; Rinnenkarren – žlebiči; nastanejo na golih površinah, ko se ploskovno tekoča voda zbere in usmeri v žlebove. Ločujejo jih ostri grebeni, pojavljajo pa se tudi na majhnih naklonih. Njihovo dno je zaobljeno oziroma v obliki črke U. Omenjata, da so žlebiči redki na naklonih nad 50°. V njihovem dnu se lahko mestoma nabira prst ali raste mah, kar pospešuje njihovo širjenje in poglabljanje ter podaljševanje. Nastajajo na homogenih ter srednje- do drobnozrnatih karbonatnih kamninah, pojavljajo pa se tudi na sadri, bazaltu, granitu in peščenjakih. Dolgi so lahko tudi do več metrov, enako široki in globoki; Rundkarren – zaobljeni žlebiči; nastanejo subkutano. So v celoti zaobljeni in lahko zaradi narave nastanka (pod prstjo, kamor voda pronica vertikalno) nastanejo tudi na kamninskih blokih, ki izkazujejo celo vertikalni naklon. Nastajajo na homogenih ter srednje- do drobnozrnatih karbonatnih kamninah, pojavljajo pa se tudi na sadri, bazaltu, granitu in peščenjakih. Dolgi so lahko tudi do več metrov, enako široki in globoki; Decantation runnels – solzajni žlebiči; nastanejo zaradi korozijsko močnejše vode, ki se nabira v rezervoarju nad njimi, na primer v mahovih in prsti. Ker se po strmcu navzdol voda postopoma zasiti, se njena korozivna moč zmanjšuje. Zato je njihov prerez največji na začetku poteka, po strmcu navzdol pa se postopoma izgubijo. Večina solzajnih žlebičev dosega širine do 10 cm in dolžine do 10 m. Če solzajni žlebiči zaradi prisotnosti snežnice ali dotoka korozivne vode iz npr. okoliških žlebičev pridobijo po strmcu navzdol dodatno korozivno močno vodo, pa lahko dosegajo precej večje razsežnosti, a takšni primeri so redki; Flutted scallops – nagubani žlebiči; oblika, ki nastaja na velikih ali vertikalnih naklonih. Gre za obliko, podobno majhnim valovom na površini kamninskega bloka. Jennings (1985, str. 74) jih imenuje solution ripples, nastala pa naj bi zaradi utripajočega ritma vode, ki teče po površini kamnine. Gines (2004, str. 470-474): Žlebiči so linearne oblike, ki nastanejo zaradi gravitacije, ki povzroči gibanje vode po strmcu navzdol. Najmanjšo obliko žlebičev poimenuje microkarren. Ker ostali avtorji tega izraza ne omenjajo (kot najmanjšo obliko žlebičev omenjajo rillenkarren, široko do 3 cm), bomo sledili temu, kar omenja večina avtorjev in bomo zato mikrožlebiče pojmovali kot žlebiče do širine 3 cm, ki nastanejo pod neposrednim vplivom proste atmosferske vode. Gines deli žlebiče na: Microrills; nastanejo zaradi tankega filma vode, ki polzi po kamnini. So zelo drobni, do maksimalno 1 mm široki žlebiči, ki izkazujejo pravilno sinusoidno obliko in so redko daljši od 5 cm; Rillenkarren – mikrožlebiči; so oblike, ki jasno izkazujejo linearno usmerjenost in jih zlahka ločimo od npr. solzajnih žlebičev. Redko so širši od 4 cm (povprečno okoli 2,5 cm), potekajo blizu skupaj, ločujejo jih ostri grebeni, po strmcu navzdol pa izginejo (ne postopoma, ampak hipoma). Žleb ima parabolično obliko. Običajno so dolgi do 60 cm, njihova oblika pa je konstantna do njihovega izteka. Izoblikuje jih padavinska voda, njihove tipične velikosti oziroma dolžine pa lahko pripišemo debeljenju vodnega sloja, ki na določeni stopnji doseže kritično vrednost in onemogoča nadaljnji razvoj žlebičev. Večinoma se dendritični vzorci pri tem tipu ne pojavljajo, za razliko od običajnih, hortonijskih1 žlebičev; Solution runnels – žlebiči; nastanejo s kanaliziranim tokom (ploskovni tok vode se usmeri v kanale) korozivno močne vode, kot sinonim navaja nemški izraz rinnenkarren. Težko jih je klasificirati zaradi mnogo različnih Hortonov zakon obravnava tokove in njihov red ter območje, iz katerega odvajajo vodo. Pravi, da se število tokov določenega reda hitro zmanjša z višanjem reda. Načeloma opisuje sistem združevanja vodotokov nižjega v vodotoke višjega reda (Clark, 1998, str. 190). topografskih situacij, v katerih se pojavijo, mnogih različnih procesov in specifičnih načinov dovoda vode vanje. Ločujejo jih ostri grebeni, dosegajo širino do 50 cm in so različno dolgi, tudi do 20 m ali več, običajno pa od 1-10 m; Rundkarren – zaobljeni žlebiči; nastanejo subkutano. So v celoti zaobljeni in s tem izkazujejo svoj subkutani nastanek. Zaobljeni žlebiči so lahko, ko so zaradi erozije izpostavljeni atmosferilijam, tudi različnih oblik; Undercut runnels – izpodjedeni žlebiči (A); so žlebiči, ki zaradi prekritosti dna s prstjo in s tem pospešene korozije izkazujejo ravno dno; Decantation runnels – solzajni žlebiči; so žlebiči, ki postopoma izginjajo po strmcu navzdol, oblikuje jih močno korozivna voda, ki se točkovno izceja običajno iz sedimenta, prsti ali razpoke, kjer se je obogatila s CO2; Wall karren – stenski žlebiči; nastanejo tudi na previsnih naklonih in so izjemno ravni. Nastanejo s kanaliziranim tokom in lahko dosežejo izjemne dolžine, tudi do 30 m in več; Meandering runnels – meandrasti žlebiči; so najpogostejši na površinah z blagim naklonom. Če je vir vode rezervoar snežnice ali napojenih mahov, lahko dosežejo izjemne dolžine do 30 m in več. Glede na razdelitve in argumente ter čim boljše poenotenje terminologij je optimalni predlog za delitev žlebičev v povezavi s tujo literaturo naslednji (večino oblik omenijo vsi avtorji): Mikrožlebiči; v večini literature so opredeljeni kot oblike, ki dosegajo širino do 3 cm, so mladi v razvoju in so večinoma vzporedni in povsem ravni, oblikujejo jih padavine; Žlebiči; večji od mikrožlebičev, nastajajo na različnih naklonih, njihov prerez je običajno v obliki črke U, hrbti med njimi so ostri, oblikuje jih atmosferska prosta voda; Žlebiči večjih razsežnosti/žlebovi; žlebiči večjih razsežnosti, oblikuje jih atmosferska prosta voda, lahko tudi v kombinaciji z vodo, ki se je navzela organogenega CO2; Solzajni žlebiči; nastanejo, ko se nad strmim delom kamninskega bloka v prsti ali organskem materialu npr. v mahovih nabira voda, se naveže organogenega CO2 in nato postopoma kaplja na kamninski blok. Enako se lahko zgodi tudi, če voda kaplja npr. z listov rastline, ki raste nad kamninskim blokom; Zaobljeni žlebiči; imajo zaobljene vmesne hrbte, prvotno nastanejo subkutano, po eroziji jih lahko preoblikuje prosta atmosferska voda; Nagubani žlebiči; žlebiči na skoraj navpičnih površinah, na katerih se zaradi posebnega utripajočega ritma vode oblikujejo gube, oblikuje jih atmosferska prosta voda, tudi v kombinaciji z vodo, ki se je navzela organogenega CO2; Dendritični žlebiči; žlebiči, ki se dendritično združujejo po strmcu navzdol, pogoje za nastanek pa imajo, ko je površina kamninskega bloka nekoliko bolj razgibana in žlebiči nastajajo v različnih smereh, po strmcu navzdol pa se nato združijo. Tukaj lahko pride do mešanja dveh različno korozivnih voda, s čimer pride do ponovnega aktiviranja korozivnosti vode, ki lahko skupni žlebič dolbe tudi potem, ko se dva žlebiča združita. Oblikuje jih atmosferska prosta voda, lahko pa tudi voda, ki se je navzela organogenega CO2; Meandrasti žlebiči; žlebiči z meandri, ki jih je voda oblikovala, ko je zaradi majhnega naklona počasi tekla po površini in so ji že drobne nepravilnosti v površini kamnine predstavljale oviro. Oblikuje jih atmosferska prosta voda, lahko pa tudi voda, ki se je navzela organogenega CO2; Jamski; žlebiči na jamskem dnu ali steni. Nastanejo lahko le pod pogojem, da voda, ki priteče v jamo, še ni zasičena s kalcijevim karbonatom, to je lahko tudi rečna voda; Koritasti; žlebič v obliki korita z okroglastimi previsnimi stenami, ki je posledica nekdanje zapolnjenosti s humusom, oblikuje jih voda, ki se je navzela organogenega CO2; Žlebičje; večji kamninski blok, prepreden z večinoma vzporednimi žlebiči, ki jih ločujejo ostri grebeni, teren je slabo prehoden. Razprava o terminologiji je le eden izmed načinov poenotenja terminologije in smo se ga lotili zaradi lažjega razumevanja celotne raziskave. Terminološka razpredelnica je priložena kot Priloga 3. Terensko delo smo osnovali na proučevanju devetih (9) točk na različnih območjih slovenskega krasa, t.j. od visokogorskega do nizkega in visokega dinarskega krasa. Vse točke so bile izbrane po naslednjih kriterijih: 1. kriterij : lokalno izpostavljeni kompaktni triasni ali kredni apnenci, na katerih so se oblikovale drobne površinske korozijske oblike (karta s starostmi kamnin v Sloveniji z vrisanimi točkami je Priloga 4); 2. kriterij: obstoj reprezentativne klimatske postaje v relativni bližini točke in na podobni nadmorski višini za določitev klimatskih značilnosti (karta s temperaturnimi postajami v Sloveniji z vrisanimi točkami je Priloga 5, karta s padavinskimi postajami v Sloveniji z vrisanimi točkami je Priloga 6); 3. kriterij: med vsemi izbranimi točkami je najmanj ena različna karakteristika (različna nadmorska višina, različen tip krasa, različna višina in oblika padavin, različne hidrološke značilnosti, …); 4. 4. kriterij: na kamninskih blokih točke mora biti vsaj ena površinska kraška oblika, ki jo je mogoče primerjati z oblikami na ostalih točkah. Kabinetno smo okvirno določili lokacije meritev, natančen izbor pa smo nato opravili na terenu. Določili smo območja, kjer bo terensko delo potekalo, vendar je bilo potrebno in situ določene lokacije prilagoditi dejanskemu pojavljanju proučevanih oblik. Te so se zato nekoliko razlikovale od točk, ki so bile sprva določene. Večinoma so dejanske točke skoraj popolnoma odgovarjale prej določenim, le v primeru Logaške planote in Župnice nad Ilirsko Bistrico so se razlikovale občutno, vendar tudi to le po razdalji od originalne lokacije. Seveda dopuščamo tudi možnost, da smo in situ zaradi merila geoloških kart našli bloke karbonatne kamnine, ki so se razlikovale od prej določenih kriterijev. V izogib velikim napakam smo čistost apnenca preverili s 5 % raztopino HCl, hkrati pa smo kamnino opazovali (ali kaže sledove razpadanja zaradi zmrzovanja, kakšna je na otip itd.). Vsako točko v profilu smo nato opisali s pomočjo Obrazca za evidentiranje vzorčnih mest (Glej Prilogo 2), kjer smo zbrali podatke, ki so bili kasneje v pomoč pri opredelitvi in primerjavi vzrokov za določeno obliko. To so bili podatki o lokaciji, geologiji in geomorfologiji, klimi, prsti in vegetaciji, hidrologiji, antropogenih vplivih ter velikostih, obliki in merah prevladujočih oblik. Dejanske točke proučevanja in njim ustrezne klimatske postaje (Glej tabelo 1) so tako bile kompromis med kriteriji, ki smo si jih postavili na začetku, in dejanskim stanjem v naravi. Le za točko Sinji vrh nismo mogli najti reprezentativne temperaturne postaje, a smo morebitne napake sprejeli, saj smo predvidevali, da so podatki o padavinah pomembnejši od temperaturnih. Terensko delo je potekalo po terenskih sklopih, ki so se nanašali na območje, v katerem je ležala točka. Prva naloga ob začetku terenskega dela je bila pregledati širše območje ter najti primerno območje za proučevanje, ki pa je hkrati moralo ustrezati mnogim, zgoraj naštetim zahtevam. Ko smo preverili vse parametre, smo izpolnili Obrazec za evidentiranje vzorčnih mest. Pri tem smo analizirali vse sklope, ki so se nanašali na terensko delo (lokacija, značilnosti okolice, znaki antropogenega preoblikovanja, izmera in opis oblik), preostale sklope pa smo dopolnili s kabinetnim delom (geološka zgradba, natančni klimatski podatki). V celoti izpolnjene Obrazce za evidentiranje vzročnih mest smo v opisni obliki priložili v naslednjem poglavju (vzorčni, neizpolnjen Obrazec za evidentiranje vzročnih mest je Priloga 2) V analizi rezultatov smo povzeli samo dejavnike, ki so se izkazali za najpomembnejše pri vplivih na obliko in pojavnosti drobnih površinskih korozijskih oblik. Metoda obdelave zbranih podatkov je bila izključno komparativna, pri čemer smo hkrati primerjali bistvene parametre (predvsem lokacijo, višino padavin in naklon) in ugotavljali njihov vpliv glede na že prej znana dejstva o njihovem vplivu. Tako na primer nismo obravnavali tektonskih prelomov in geoloških značilnosti, saj niso neposredno bistveni za razvoj obravnavanih drobnih površinskih korozijskih oblik. Pri obravnavi oblik smo se držali terminološke razpredelnice (Priloga 3), kriterij za upoštevanje oblike pa je bila njena primerljivost z oblikami, najdenimi na ostalih točkah. Zato ne bomo obravnavali oblik, ki jih ne moremo primerjati z drugimi točkami, npr. korozijskih stopničk. Proučeno območje leži na Komni, severozahodno od doma na Komni nad Planino Razor na nadmorski višini 1620 m. To je območje visokogorskega krasa, ki je tej nadmorski višini poraščen z redkimi macesni, ruševjem in travinjem. Točka spada v makroregijo Alpe in mezoregijo Julijske Alpe (Gams, 1996, str. 183). Izbrana točka predstavlja značilno kraško površje visoke zakrasele alpske planote, ki je bila v pleistocenu izpostavljena poledenitvi. Območje je močno zakraselo, vrtače so velike in globoke, ponekod se odpirajo vhodi v brezna in večje podzemne prostore. Po Gamsu (2003, str. 248) so intenzivni horizontalni in vertikalni premiki razkosali karbonatne plošče v otoke in pasove. Kras Julijskih Alp se je razvijal po koroziji paleocenskih skladov. Osnovna značilnost tega predela so dobre možnosti za nastanek brezen in zajezitev vode z neprepustnim obodom. Pleistocenski ledenik je postrgal kamninski drobir in za seboj pustil razgaljene plasti apnenca. Na njih so se oblikovali obsežni lašti, na laštih pa pod vplivom obilnih padavin, dolgotrajne snežne odeje in ponekod tudi pod tanko plastjo prsti manjše korozijske oblike. Predvsem škraplje so lašte razrezale na manjše skalne gmote. Korozijsko oblikovanje apnenca se je v večji meri začelo šele po umiku zadnjega ledu ob koncu pleistocena. Proučena točka predstavlja del pobočja z razpadlimi in delno poraščenimi lašti. Natančna lokacija točke je bila določena in situ s pomočjo zemljevida Triglavski narodni park (1983), in je X=46° 18', Y=13° 46' 50''. Komno in Dolino Triglavskih jezer gradijo masivni zgornjetriasni apnenci. Ponekod najdemo skladovit in masiven zgornjetriasni dolomit s fosilnimi ostanki marinske mikrofavne. Območje pripada geotektonski enoti Kaninskega pokrova (Buser, 1986). Ponekod so manjše zaplate ostankov prodnikov pliocensko-pleistocenskih rek. Ti prodniki so ostanki naplavin bodisi površinsko tekočih rek, bodisi izvirajo iz denudiranih, brezstropih jam. Kamnine so močno nagubane in razlomljene. V bližini lokacije poteka regionalno pomemben prelom, prečno na Dolino triglavskih jezer pa poteka os sinklinale. Vpad slojev je cca. 25° proti severovzhodu. Točka, ki smo jo proučili, je nastala na zgornjetriasnih skladovitih dachsteinskih apnencih s plastmi in vložki dolomita, najdemo pa tudi apnenec z roženci. Plasti so debele od 50 do 150 cm ter vpadajo pod kotom 25 ° proti severovzhodu (Buser, 1986). Plasti so škraplje razčlenile v različno velike kamnite bloke, na katerih so se oblikovale različne korozijske oblike. Škraplje, ki sekajo tudi več skladov, so oblikovane v razpoklinskih conah. Roženci mestoma štrlijo iz kamnine. Kamnina, svetlosivi apnenec, je prevlečen z algami, ki kamnino močneje načenjajo in ponekod pospešujejo korozijo, ki se kaže v luknjičasti površini kamnine. Površje izpostavljene površine skale ima naklon cca. 35°. Kunaver (1961, str. 102-107) omenja, da je visokogorski sklad oblikovan na kompaktnih, debeloskladovitih kamninah in da so prav zaradi tega oblike na njih tako enakomerne in čiste. Hkrati pa omenja, da je dachsteinski apnenec izjemno ugoden za razvoj krasa, saj je izjemno čist. Točka ima podnebje nižjega gorskega sveta v zahodni Sloveniji (Geografski atlas Slovenije, 1998, str. 111). Najbližja reprezentativna postaja v bližini izbrane lokacije je 100 m nižje ležeča in 1,5 km oddaljena opazovalnica Dom na Komni. Na tej postaji je višina padavin 2934 mm (od leta 1985-1990 je niz opazovanj interpoliran). Maksimum padavin je novembra, minimum februarja. Povprečna letna temperatura je 3,7° C, najtoplejši mesec je julij s 12,4° C, najhladnejša pa januar in februar z -4° C. Zaradi nizkih temperatur je velik del padavin v obliki snega, trajanje snežne odeje pa je 191 dni (Klimatografija Slovenije: Padavine, 1995; Klimatografija Slovenije: Temperatura zraka, 1995). Kunaver (1961, str. 105-108) navaja podatek, da so v Švici merili trdoto vode studencev; po topljenju snega so ti imeli trdoto 10,5 trdotnih stopenj, po obilnih padavinah pa le 8,5. Ta podatek je dokaz, kako močneje lahko na kamnino deluje snežnica z močnejšo močjo korozije. Omeni pa tudi, da je za korozijo pomembna tudi ekspozicija pobočja; pri severnih legah snežnica obstane dlje časa in lahko tudi deluje dlje časa. Območje je brez površinsko tekočih voda, saj voda zaradi velike zakraselosti takoj odteče v podzemlje. Del vode s tega območja se najverjetneje pojavi na površju, ko naleti na neprepustno podlago doline Triglavskih jezer, del pa ob izviru pri slapu Savica. Relativna razlika v nadmorskih višinah je v odnosu do Črnega jezera 260 m, v odnosu do slapa Savice pa približno 840 m. Že Kunaver (1961, str. 99) omeni, da se lahko oblike v visokogorskem krasu razvijejo do takšne mere le, ker je odtok tukaj hitrejši, intenzivnejši in bolj navpičen. Lokacija leži v bližini gozdne meje. Okolico porašča alpsko grmičevje in ruševje ter posamezni macesnovi sestoji. Na karbonatni osnovi je ponekod nastal na dnu kotanj plitek, nerazvit litosol, ponekod zelo plitva rendzina. Debelina teh prsti povečini ne presega 5 cm, odeja prsti pa ni sklenjena oziroma pokriva majhen del površja. Drobne površinske korozijske oblike smo opazovali na 110 m2 velikem bloku debeloskladovitega apnenca. Blok je zajemal dve plasti, ki sta ločeni s tanko korozijsko zajedo ob leziki. Z vzporednimi in globokimi škrapljami je blok razčlenjen na več manjših blokov, ki so veliki nekaj m2. Površje blokov, lašta, je nagnjeno za 35° v smer 40° oziroma severovzhod. Na večjih nerazčlenjenih blokih so nastali različno veliki in globoki žlebovi. V spodnjem delu kamninskih blokov so bolj zaobljeni, zaobljene pa so tudi druge površine, kar kaže, da so bile nekoč pokrite s prstjo ali z mahovi oziroma so nastajale subkutano, pod prstjo. Na tej osnovi lahko tudi sklepamo na erozijo prsti v tem delu Komne. V tlorisu je opazovano škrapljišče izgledalo kot skupina manjših laštov in posameznih večjih kamninskih blokov, med seboj ločenih s škrapljami. Kamninski hrbti med škrapljami, ki so bile globoke tudi do 1,8 m in so potekale tudi v drugo, spodaj ležečo plast kamnine, so razrezani s tudi do 60 cm širokimi in do 1,3 m globokimi žlebiči, ki jih med sabo ločijo ostri grebeni. Kamninske bloke v bolj ali manj enakomernih vzorcih omejujejo globoke škraplje. Veliki so tudi do 25 m2, visoki do 1,5 m, zato se na njih lahko razvijejo precej globoke oblike. So širši kot višji, kar lahko pripisujemo sicer skladovitemu apnencu z neizrazitimi zajedami ob lezikah. Subkutane oblike so na lokaciji izpostavljene v manjši meri. Tam, kjer so, so zaobljene, krajše, plitvejše in bolj ozke kot oblike, ki so neposredno izpostavljene padavinski vodi. Dno mnogih škrapelj je prekrito s prstjo in odmrlim rastlinjem; tako nanje deluje lokalno pospešena korozija. Ponekod so globoke do 1,8 m, na dnu velikokrat prekrite s prstjo, kar je tudi možna razlaga za izjemno globino. Škraplje se v začetnem stadiju razvijajo tudi ob lezikah na grebenih med žlebiči, grebeni med njimi so večinoma položni, zaobljeni, na njih lahko najdemo manjše, neizrazite škavnice. Kunaver (1961, str. 130) omenja, da so škraplje v tem delu Komne povečini nastale po umiku zadnjega ledu, le mestoma naj bi nastale še v zadnji ledeni dobi. Mikrožlebiči – Žlebiči: Globina večjih žlebov 0,5 do 1,3 m, širina žleba na vrhu med grebeni 60 cm, na dnu 10-15 cm. Mikrožlebiči velikosti do 1 cm tanjšajo že tako izjemno ostre grebene med škrapljami in velikimi žlebovi. Nekateri žlebiči so prekinjeni, ker so jih v razvoju prehiteli žlebovi ali škraplje, ki jih prečkajo. Mlajši žlebiči imajo bolj zaobljene robove kot starejši, vse se počasi zarašča, zato bo v prihodnosti prst igrala veliko vlogo pri razvoju tega krasa. Škavnice: Precej majhne in neizrazite, niso se imele časa razviti, saj jih prehitijo žlebiči, ki jih tudi sekajo, hkrati pa je tudi naklon manj primeren za njihov razvoj, saj skoraj ni vodoravnih površin. Ostalo: Kamnino večinoma prekrivajo lišaji, ki ustvarjajo korozijske luknjice. Nastajajo tudi manjši razjedki nepravilnih oblik na sklenjenih površinah hrbtov med večjimi oblikami. Del proučevanega območja. Fotografija prikazuje dva večja kamnita bloka, ločena z globoko škrapljo, ki reže žlebiče. Ponekod v njih raste ruševje, katerih prisotnost jih lokalno poglablja. Na večjem naklonu, kjer poteka profil, so hrbti med žlebiči izjemno ostri, žlebiči se ponekod dendritično združijo. Žlebiči prehajajo v škrapljo, kjer se nekateri tudi zaključijo. Očitno je škraplja žlebiče prehitela v razvoju, najverjetneje zaradi lokalno ojačane korozije (prst v dnu). Na hrbtih med žlebiči lahko opazimo posamezne fosilne ostanke, ki zaradi večje odpornosti štrlijo iz kamnine, opazimo pa lahko tudi zametke škavnic in mladih žlebičev. Stene žlebičev so pri tem profilu nenavadne: ena je položnejša, druga previsna. Možno je, da gre pri previsni steni za lokalno močnejšo kamnino, lahko pa je ta neregularnost tudi posledica dinamike toka padavinske vode v žlebiču. Del proučevanega območja z globokimi žlebiči s profilom v obliki črke U, v dnu še močneje poglobljenimi zaradi mahov. Dva večja žlebiča se združita v enega, ki je nekoliko ožji od seštevka širine obeh. Grebeni med njimi so izredno ostri, mikrožlebičev ni. Proučeno območje leži na vzhodnem delu Logaške planote nad Planinskim poljem na nadmorski višini 530 m. To je območje dinarskega krasa s kraškimi planotami in ravniki, ki je poraščeno z dinarskim gozdom bukve, jelke in pomladanske torilnice, v okolici točke je tudi precej leske. Točka spada v makroregijo Dinarske planote celinske Slovenije, mezoregijo Visoke dinarske planote in regijo Notranjsko podolje (Geografski atlas Slovenije, 1998, str. 35). Izbrana točka predstavlja značilno kraško razčlenjeno površje. Območje je močno poraščeno z gozdom. Površje je relativno uravnano, a močno škrapljasto. Škraplje in kamninski bloki štrlijo iz tal, zevi med njimi pa so zapolnjene s prstjo. Za obravnavano območje je značilno površje z mnogimi vrtačami, udornicami, jamami ter odprtimi vhodi v večje podzemne prostore. Po Gamsu (2003, str. 356) naj bi v terciarju čez Logaško tekla tudi površinska Cerkniščica, ki je uravnala Logaško planoto, kasneje pa so se vse vode prestavile v podzemlje in ustvarile izjemen kraški sistem z brezni, udornicami in vrtačami. Proučena točka predstavlja del uravnave, za katero so značilni močno razpadli in izjemno poraščeni kamninski bloki. Površje se blago spušča proti jugu, dokler ne preide v amfiteatralno oblikovano strmo pobočje, pod katerim na Planinskem polju ponika Unica. Natančna lokacija točke je bila določena in situ s pomočjo Izletniške karte Notranjski kras (2004), in je X = 45° 52' 30'' in Y = 14°14' 30''. Logaško planoto sestavljajo spodnjekredni rjavi, temno- in svetlosivi skladoviti apnenci z bituminoznimi dolomiti, ki proti zahodu prehajajo v triasne apnence in triasne oolitne apnence z zrnatimi dolomiti, proti severu pa v triasne dolomite. Logaška planota geološko spada k Vrhniško-Cerkniški grudi, ki jo na dva dela ločuje Idrijski prelom. Vpad slojev grude in točke je približno 30-35° proti zahodu, njihova debelina pa je od nekaj decimetrov do enega metra (Osnovna geološka karta SFRJ, Postojna, 1967). Točko, ki smo jo proučili, sestavljajo tanki, sivi zgornjekredni apnenci, v katerih najdemo rudiste, fosilni ostanki marinske mikrofavne pa so slabo zastopani. V okolici točke poteka Idrijski prelom, v neposredni bližini pa nekaj manjših odkritih prelomov (Osnovna geološka karta SFRJ, Postojna, 1967). Kamninski bloki so močno razpokani. Plasti so škraplje razčlenile v različno velike kamnite bloke, na katerih so se oblikovale različne korozijske oblike. Škraplje so oblikovane v razpoklinskih conah. Kamninski bloki so delno poraščeni z mahovi, ki njihovo površino močneje načenjajo in pospešujejo korozijo, kar kamnini in oblikam na njej mestoma daje videz subkutanega nastanka. Tovrstna poraščenost je bila tudi vzrok, da na širšem izbranem območju nismo našli popolnoma izpostavljenega in neporaščenega kamninskega bloka, na katerem bi se lahko oblikovale oblike, ki smo jih opazovali na drugih točkah. Točka ima zmerno celinsko podnebje zahodne in južne Slovenije (Geografski atlas Slovenije, 1998, str. 111). Najbližji reprezentativni postaji v bližini izbrane točke sta padavinska postaja Logatec, ki je 44 m nižje ležeča in 4,5 km oddaljena od točke, in temperaturna postaja Vrhnika, ki leži 220 m nižje in je 10 km oddaljena od točke. Na postaji Logatec je višina padavin 1932 mm. Primarni višek padavin je oktobra, sekundarni novembra, primarni minimum je julija, sekundarni pa avgusta. Višina padavin je nad povprečjem Slovenije (1517 mm), petino leta je območje pod snežno odejo (77 dni). Po podatkih s temperaturne postaje Vrhnika je povprečna letna temperatura 9,3° C, najtoplejši mesec je julij z 19,3° C, najhladnejši pa januar z -1,2° C (Klimatografija Slovenije: Padavine, 1995; Klimatografija Slovenije: Temperatura zraka, 1995). Točka leži na ravniku brez površinskih vodotokov, ki so prestavljeni v podzemlje. Najbližji vodotok je Unica, ki teče po Planinskem polju in ponika pod ravnikom na severni strani Planinskega polja na nadmorski višini okoli 460 m. Piezometrični nivo je tako okoli 70 m nižji od nadmorske višine točke. Voda, ki ponika na tem območju točke, izvira tudi kot Ljubljanica pri Vrhniki, ko naleti na neprepustno podlago Ljubljanskega barja. Po Gamsu (2003, str. 59) je Logaška planota kraška gmota, skozi katero tečejo globoki tokovi, ki se naposled združijo v izvirih Ljubljanice pri Vrhniki. Ta naj bi po Gamsu (2003, str. 356) v terciarju tekla od Planinskega polja čez Logaško. V istem času naj bi čez Logaško tekla tudi površinska Cerkniščica, ki je uravnala Logaško planoto. Danes Ljubljanica teče pod Logaško planoto – na tem območju je znanih 500 jam, večinoma brezen. Okolico točke porašča dinarski gozd bukve, jelke in pomladanske torilnice z močno podrastjo. V okolici točke opazimo precejšnjo poraščenost z lesko, ki se razrašča in otežuje prehodnost terena. Na karbonatni osnovi so nastale pokarbonatne prsti in rendzine, katerih debelina variira. Na izpostavljenih mestih je debela le nekaj centimetrov, v zevih med večjimi škrapljami in na mestih, kjer zapolnjuje žepe, pa dosega debelino tudi do več decimetrov. Odeja prsti je nesklenjena, razen na dnu nekaterih večjih konkavnih oblik v bližini. Površje kamninskih blokov je poraščeno z mahovi. Goste krošnje zagotavljajo potrebno senco za razvoj mahov, ki za rast potrebujejo vlažno osnovo. Mahovi močno preoblikujejo površje kamninskih blokov in tako bistveno prispevajo k značilnemu videzu površja in kamnine, ki je zaobljeno in brez ostrih oblik. Drobne površinske korozijske oblike smo opazovali na okoli 100 m2 velikem območju sivega apnenca. Na obravnavanem območju smo opazovali več med sabo ločenih manjših kamninskih blokov, ki so izkazovali razvite drobne površinske korozijske oblike. Posamezne kamninske bloke, velike do nekaj m2, med sabo ločijo škraplje, mestoma zapolnjene s prstjo in z rastlinsko odejo. Površje kamninskih blokov je nagnjeno za 40° in 85° v povprečno smer 270° oziroma zahod (oblike smo večinoma opazovali na površini kamninskih blokov s to ekspozicijo). Na večjih blokih kamnine so nastali različno veliki in globoki žlebiči. Zaobljene oblike škrapelj nakazujejo, da so v preteklosti nastale pod prstjo. Glede na to lahko sklepamo, da je bila prisotna tudi erozija prsti. Zaobljenost žlebičev kaže na izrazito delovanje mahov, ki jih pokrivajo. Kjer deli kamnine niso prekriti z mahovi, žlebiči sicer niso tako izrazito zaobljeni, a ostrine grebenov, kot smo jih opazovali pri ostalih točkah, tukaj nismo našli. V tlorisu je območje točke izgledalo kot močno razčlenjeno škrapljišče s posameznimi večjimi kamninskimi bloki, ki jih ločujejo škraplje, globoke tudi do 1 m, razrezane z žlebiči, ki jih ločujejo zaobljeni grebeni. Kamniti bloki so različnih velikosti (od 50 cm2 do 3 m2), a so večinoma višji kot široki. V nepravilnih merah jih omejujejo globoke škraplje in subkutane škraplje, ki so še vedno pokrite s prstjo. Veliki so do nekaj m2, visoki do 1 m. Na njih se lahko razvijejo oblike, katerih globina in dolžina sta odvisni od velikosti kamninskega bloka in naklona njegove površine. Subkutane Oblike: Subkutane oblike so v veliki meri izpostavljene. Predvsem gre za škraplje, ki so zaobljene, delno pokrite s prstjo so široke in globoke, ostale pa manjše in plitvejše poklinaste škraplje, ki so bolj neposredno izpostavljene padavinski vodi. Dno večine škrapelj je prekrito z bolj ali manj debelo plastjo prsti in odmrlega rastlinja. Nanje tako deluje lokalno pospešena korozija. Škraplje: Globoke (do 1 m), na dnu prekrite s prstjo, široke tudi do 50 cm, mestoma več, ali pa so zapolnjene s prstjo. Manjše škraplje so vezane na razpoke in šibkosti v kamnini, vendar so nekatere oblikovane tako, da jih težko ločimo od različnih tipov žlebičev. Mikrožlebiči – Žlebiči: Mikrožlebičev ne zasledimo. Žlebiči so zaobljeni, tudi meandrasti, stene med njimi so zaobljene, kar lahko pripišemo predvsem poraščenosti z mahovi in delno tudi z lišaji. Dolgi so do 50 cm, najizrazitejši na naklonu 30-60°, globoki tudi 30 cm, robatih oblik ni veliko. Predpostavljamo lahko, da je območje poraščeno z mahom tako intenzivno, da zaradi motenja toka in močne poraščenosti ne more priti do izrazitih, ostrih oblik. Pri nekaterih žlebičih smo glede na obliko sklepali, da so najverjetneje solzajni. Ti žlebiči nastanejo, ko se voda zbira v nekem rezervoarju (v našem primeru so to lahko mahovi) in nato postopoma teče po kamnini. Nekateri večji žlebovi, ki so precej izjemnih oblik, npr. 40 cm široki in 50 cm dolgi, imajo grebene med sabo nekoliko ostrejše in niso poraščeni z mahom. Predpostavimo lahko, da bi ob manjši poraščenosti bile oblike precej bolj ostre in tako intenzivnega zaobljenja ne bi bilo. Prav tako lahko predpostavimo, da bi oblike najverjetneje imele manjše razsežnosti, če ne bi bile delno poraščene. Ostalo: Škavnic na območju proučevanja nismo našli. Kamnina je močno poraščena z mahovi in delno tudi z lišaji, ki lokalno močneje razjedajo kamnino in prispevajo h koroziji. Ostalih razjedkov, podobnih tistim, ki smo jih opazili na ostalih točkah, tukaj ne opazimo. Proučeno območje leži na Matičnem Krasu, jugovzhodno od kamnoloma Lipica na nadmorski višini 182 m. To je območje klasičnega krasa, ki je poraščen s travišči in mladim gozdom drena, jesena, belega gabra in črnega bora. Točka spada v makroregijo Primorje in submediteranska Slovenija, mezoregijo Kraške regije in regijo Kras (Gams, 1996, str. 183). Izbrana točka predstavlja značilno kraško površje nizkega dinarskega krasa. Leži na kraškem ravniku, ki se na območju proučevanja znižuje proti severovzhodu in postopoma proti jugovzhodu. Površje je uravnano in zakraselo z velikimi in izrazitimi vrtačami, ponekod se odpirajo vhodi v podzemne prostore. Površje je kamnito, a močno poraščeno z gozdom in različnimi drevesnimi sestoji. Lokacija je tik ob cesti, poraščena s travo in mladim drevjem in grmičevjem, iz nje se nadaljuje spust v vrtačo (v primeru obeh podtočk). Radinja (1972, str. 205-213) omenja, da je Matični Kras bil nekoč prekrit s terciarno flišno odejo, ki je bila odstranjena. Na to lahko sklepamo zaradi ostankov eocenskega fliša v različnih nadmorskih višinah in predelih dinarskega sveta. V pliocenu, ko je vladala topla in vlažna klima (močnejši kemični razpad), so se silikatni predeli zniževali počasneje kot karbonatni, višinske razlike med njimi pa so se večale. V pleistocenu, ko je bila klima hladnejša (močnejši mehanski razpad), pa so hitreje razpadali silikati. V srednjem pliocenu so tako silikatna in karbonatna območja bila v približno enaki višini. Z vodami, ki so močno korozivne prihajale z neprepustnih kamnin na prepustne, pa so nastale uravnave. Ostanke tovrstnega fluvialnega silikatnega gradiva lahko danes najdemo na Matičnem krasu, Nanosu, Logaški planoti, Suhi krajini, novomeškem krasu (tukaj ga je največ) in na Komni. Silikatne uravnave so se nato pogrezale hitreje kot karbonatne, določene uravnave (današnje planote) pa so se dvignile. Predstavljena točka leži na jugozahodnem robu ravnika, ki se zmerno dviguje proti Tržaškemu zalivu, tik nad zalivom pa se konča in zaključi v prehodu proti zalivu. Natančna lokacija točke je bila določena in situ s pomočjo zemljevida Izletniška karta Primorje in Kras (2005), in je X = 45°46’ in Y = 13°32’. Okolico sestavljajo spodnjekredni apnenci, pri čemer se menjavajo skladi temnosivih skladovitih apnencev v menjavi z rudistnimi ter drobnozrnatimi apnenci, le v okolici naselja Brje najdemo temnosive dolomite. V neposredni bližini lokacije teče os antiklinale, 600 m severovzhodno od lokacije pa na relaciji Opatje – Gorjansko – Divača poteka močan prelom. Glavni prelom v okolici poteka čez Komen. Območje spada k tržaško-komenskemu antiklinoriju (Osnovna geološka karta SFRJ, Gorica, 1968). Točka, ki smo jo proučevali, je nastala na zgornjekrednih rjavosivih do belih apnencih. Plasti so debele do 1,5 metra ter vpadajo pod kotom 25-30° v smeri jugozahod (Osnovna geološka karta SFRJ, Gorica, 1968). Plasti so škraplje razdelile na do 3 m2 velike kamninske bloke, na površini katerih so se oblikovale drobne površinske korozijske oblike. Škraplje so nastale v razpoklinskih conah. Kamnina je delno poraščena z lišaji, ki kamnino dodatno načenjajo, kar se kaže v delno luknjičasti površini kamnine. Proučevali smo dva, s cesto ločena kamninska bloka; naklon površine prvega je dosegel največ 15° (podtočka 1), naklon površine drugega pa je dosegel okoli 75° (podtočka 2). Točka ima zaledno submediteransko podnebje (Geografski atlas Slovenije, 1998, str. 111). Najbližja reprezentativna postaja v bližini izbrane lokacije je 113 m višje ležeča in 11,2 km oddaljena opazovalnica v Godnjah pri Dutovljah. Na tej postaji je višina padavin 1417 mm. Primarni maksimum padavin je oktobra, sekundarni novembra, primarni minimum je februarja, sekundarni pa julija. Povprečna letna temperatura je 10,6° C, najtoplejši mesec je julij z 19,8° C, najhladnejši pa januar z 1,6° C. Zaradi vpliva morja in visokih temperatur je večji del padavin v obliki dežja, izjemno malo dni je s snežno odejo, le 11 dni (Klimatografija Slovenije: Padavine, 1995; Klimatografija Slovenije: Temperatura zraka, 1995). Območje je brez površinsko tekočih voda, voda zaradi močne zakraselosti odteče v podzemlje. Večina vode s tega območja najverjetneje gravitira proti Tržaškemu zalivu. Relativna razlika v nadmorskih višinah med točko in morjem je okoli 180 m. Po Gamsu (2003, str. 59) je Kras pretočno območje za vodo. Vsa teče pod to pokrajino in se združuje pri izvirih Timave v Tržaškem zalivu. Lokacija leži v manjšem drevesnem sestoju. Okolico porašča mlad gozd drena, jesena, belega gabra in črnega bora, podrast pa je večinoma travnata ali poraščena z nižjim, bodičastim grmovjem. Na karbonatni osnovi so neposredno na lokaciji na dnu kotanj in na neizpostavljenih mestih nastale pokarbonatne prsti in rendzine, v bližini točke pa tudi terra rosa. Debelina prsti je povprečno med 5 in 10 cm, mestoma, na dnu konkavnih oblik pa tudi do več deset centimetrov. Debelina prsti močno variira na majhnih razdaljah. Melik (1963, str. 95-144) omenja, da je Kras goličava, kar še potrjuje, da je pokrajina Kras še pred kratkim bila precej bolj gola, kot je danes. Drobne površinske korozijske oblike smo opazovali na 2 m2 (podtočka 1) in 5 m2 (podtočka 2) velikih blokih čistega apnenca. Bloka sta zajemala po eno plast apnenca, ki je razčlenjen z večinoma subkutanimi škrapljami. Površje kamninskega bloka na podtočki 1 je nagnjeno za 5-15° v smeri 180° oziroma jug, na podtočki 2 pa do 75° v smereh 0 in 180° oziroma sever in jug (obe strani bloka sta približno enako korodirani). Na večjih nerazčlenjenih blokih so nastali različno veliki in globoki žlebiči (razlika tudi med podtočkami). Na podtočki 1 opazujemo tip žlebičev, ki potekajo od vrha bloka proti njegovemu dnu v vseh smereh, so pretežno bolj široki kot globoki in kratki. Na podtočki 2 opazujemo mikrožlebiče, ki potekajo vzporedno v pravilnih linijah po površini kamnine navzdol, žlebiči so ozki in relativno dolgi. Na obeh točkah zasledimo tudi oblike, ki so še pred kratkim bile pod prstjo, na njih pa se še niso začele razvijati drobne površinske korozijske oblike. Na določenih mestih so te oblike precej izrazite, a jih postopoma že prekriva prst. Sklepamo lahko, da je bila prst na izpostavljenih mestih odnesena, na določenih, neizpostavljenih mestih pa se prst nabira in postopoma prekriva kamninske bloke z drobnimi površinskimi korozijskimi oblikami. V tlorisu je opazovano območje dveh podtočk podobno večjemu ravninskemu območju, ki je bilo v preteklosti prekrito s prstjo, iz nje pa danes gledajo posamezni vrhovi kamninskih blokov, ki so brez reda posejani po površju. Pravila, po katerem bi lahko določili potek škrapelj in določili pravilo v razporeditvi kamninskih blokov, ki štrlijo iz prsti, ni. Med kamninskimi bloki so različno široki in globoki razdelki, starejše oblike, ki pa so izpostavljene in neporaščene, pa so relativno ostrih oblik. Sklepamo lahko, da so določene konkavne oblike v okolici točk bile antropogeno preoblikovane. Ko so jih prebivalci pripravljali za obdelavo, so postrgali prst iz pobočij in odnesli kamenje. To je kasneje končalo kot surovina za gradnjo kamnitih ograj, ki so po Krasu postavljene zelo gosto, izpostavljeni pa so bili kamninski bloki, ki bi sicer najverjetneje ostali prekriti s prstjo. Kamniti bloki so različnih velikosti, a so večinoma višji kot široki (visoki do 1,5 m, široki do 1 m). V nepravilnih merah jih omejujejo subkutane škraplje, ki so pokrite s prstjo. Veliki so do 3 m2. Na njih se lahko razvijejo oblike, katerih globina in dolžina sta odvisni od velikosti kamninskega bloka in naklona njegove površine. Subkutane Oblike: Subkutane oblike so v veliki meri še vedno pokrite s prstjo, najverjetneje pa bodo vsaj nekatere oblike, ki so danes izpostavljene, postopoma prekrite s prstjo. Škraplje: PODTOČKI 1 IN 2: Škraplje so večinoma subkutane in na površju niso izrazite, saj so večinoma pokrite s prstjo in jih ne moremo prepoznati. Če pa so, pa na iz prsti štrlečih delih mestoma najdemo mikrožlebiče v začetni fazi razvoja. Mikrožlebiči – Žlebiči: PODTOČKA 1: Mikrožlebičev skoraj ni. Žlebiči so majhni, kratki, grebeni med njimi so ostri. Kjer se na položnejših mestih odlagajo organski delci, je korozija povečana in so tudi žlebiči poglobljeni. Na tej točki je očiten vpliv oblike in naklona površine kamninskega bloka, ki onemogoča, da bi bili žlebiči daljši. V primerjavi z ostalimi točkami so glede na njihovo dolžino precej globoki. Oblika njihovega prereza se približuje obliki črke U. Najverjetneje je to zaradi naklonov znotraj žlebiča, ki dopuščajo zadrževanje vode tudi na stenah. Voda ne steče takoj na dno žlebiča, ampak se lahko še nekaj časa zadržuje na steni in tako enakomerno korodira žlebič po vsej njegovi površini. PODTOČKA 2: Kjer je površina kamninskega bloka relativno strma, so tudi oblike izrazitejše in bolj ravne. Mikrožlebiči, veliki do 3 cm, se mešajo z žlebiči. Žlebiči so na strmih blokih kamnine (do cca. 75° naklona) zelo ravni in relativno plitvejši v primerjavi z žlebiči s podtočke 1, ter potekajo vzporedno, grebeni med njimi pa so ostri. Tukaj korozija na površino kamninskega bloka deluje bolj horizontalno, torej se žlebiči ne poglabljajo tako hitro. Tudi vodni film odteče hitreje kot sicer, verjetno pa je redko nasičen. Oblika prereza žlebičev se za razliko od podtočke 1 bolj približuje obliki črke V. Najverjetneje je to zaradi naklonov znotraj žlebiča, ki ne dopuščajo zadrževanja vode tudi na stenah. Le-ta tako steče na dno žlebiča. Za obe točki velja, da bolj kot je ploskev kamnine položna, bolj so oblike nepravilne. In bolj kot je površina kamninskega bloka nagnjena, pravilnejše oblike so žlebiči. Škavnice: Škavnice se pojavljajo na naklonskih pregibih v površini kamninskega bloka, kjer lahko voda zastaja, ali na izjemno položnih površinah kamnine. Nekatere nimajo ravnega dna in navpičnih sten, druge so izrazite, še v procesu nastajanja, tretje pa so že predrte. Večinoma so manjših oblik, kar pomeni, da nastajajo šele nekaj desetletij. To se sklada s predvidevanjem, da so bloki kamnine, ki so danes na površju, najverjetneje pred nekaj desetletji še bili pod prstjo. Hkrati pa je opaziti tudi obraten proces – prekrivanje s prstjo. V škavnicah se nabirajo odpadle iglice, odmrlo listje in tanek film prsti, na njej pa rastejo manjše rastline. Ob razkroju organskih delcev se moč korozije povečuje, zato lahko sklenemo, da škavnice točke 3 še ne nastajajo dolgo. Ostalo: Kamnina je delno poraščena z lišaji, ki lokalno močneje razjedajo kamnino in prispevajo h koroziji. Na podtočki 2 opazimo tudi delno poraščenost z mahovi, ki lahko služijo kot rezervoar padavinske vode, katere korozivna moč je lahko ob prehodu skozi mah povečana. Ostalih razjedkov ne opazimo. Proučeno območje leži na planoti Nanos pri Šembijski bajti ob poti na Grmado in Plešo na nadmorski višini 840 m nad dolinskim naseljem Lozice. Točka leži na manjši uravnavi, ki se z jugovzhodne strani dviguje proti Pleši (1262 m). To je območje visokih kraških planot, ki so nastale na narivu mezozojskih apnencev na flišno Vipavsko dolino in vanjo prehajajo s strmimi, proti jugozahodu orientiranimi pobočji. Območje spada v makroregijo Dinarske planote celinske Slovenije, mezoregijo Visoke dinarske planote (Robne visoke dinarske planote) in regijo Nanos, Hrušica, Trnovski gozd in Banjščice (Gams, 1996, str. 183). Izbrana točka predstavlja značilno kraško površje visoke zakrasele dinarske planote. Nanos je skupaj s Trnovskim gozdom narinjen na flišne plasti Vipavske doline proti jugozahodu, proti severovzhodu pa obe območji postopoma prehajata v Hrušico in Predalpsko hribovje. Prisojna območja so poraščena s toploljubnimi vrstami (hrastom puhavcem), osojna pa z dinarskim gozdom bukve in jelke. Sestava rastlinskih sestojev je odvisna od nadmorske višine in lege. Območja so močno zakrasela, najdemo predvsem vrtače in dolce, ponekod pa celo suhe doline. Najdemo tudi osamelce. Po Radinji (1972, str. 222) so osamelci na Nanosu ostanek tropske klime. Po Radinji (1972, str. 210) je zniževanje visokega krasa hitrejše kot zniževanje nizkega krasa, predvsem zaradi reliefne energije in obilnih padavin. Površje je na območju točke manj kamnito kot npr. na Krasu ali v visokogorju, oblike so zaobljene, »mehkejše« in večinoma pokrite s prstjo. Kamnina je redko (razen na strmih jugozahodnih pobočjih) izpostavljena v večji meri. Na območju točke je kamnina neposredno izpostavljena in neporaščena. Na Nanosu so našli 35 jam, 77 brezen, 3 poševne jame in 20 vodoravnih jam (Gams, 2003, str. 311-318). Natančna lokacija točke je bila določena in situ s pomočjo zemljevida Izletniška karta Notranjski kras (2004), in je X = 45° 48’ in Y = 14° 01’. Nanos v severnem delu sestavljajo zgornjekredni temnosivi apnenci in zrnati dolomiti, v južnem pa jurski apnenci, ponekod ga sestavljajo tudi rudistni apnenci in apnenci z roženci. Po planoti Nanos poteka os prevrnjene antiklinale, v neposredni bližini lokacije pa poteka prelom v smeri jugovzhod. Območje geološko spada k narivu Trnovskega gozda (Osnovna geološka karta SFRJ, Postojna, 1967). Po Radinji (1972, str. 205-207) so terciarni sedimenti, ki jih ponekod najdemo tudi na Nanosu in Dolenjskem krasu, ostanek nekdaj debelega flišnega terciarnega pokrova, ki je bil kasneje odnesen. Proučeno točko sestavljajo zgornjekredni apnenci s hondrodontami (Osnovna geološka karta SFRJ, Postojna, 1967). Vpad slojev je cca. 35° proti jugojugozahodu. Plasti so debele do več metrov. Plasti so škraplje po nezveznostih v kamnini razčlenile v različno velike kamnite bloke. Večina teh blokov je danes subkutanih, na tistih, ki pa so izpostavljene gole, so se oblikovale različne korozijske oblike. Mestoma iz kamnine štrlijo bolj odporni fosilizirani delci in kalcitne žilice, mestoma pa je kamnina prevlečena z lišaji. Naklon površine izpostavljenega kamninskega bloka je 75°. Točka ima zmerno celinsko podnebje zahodne in južne Slovenije (Geografski atlas Slovenije, 1998, str. 111). Najbližja reprezentativna postaja v bližini izbrane lokacije je 75 m višje ležeča in 4 km oddaljena opazovalnica Nanos-Ravnik. Na tej postaji je višina padavin 1834 mm. Primarni maksimum padavin je oktobra, sekundarni novembra, minimum pa je februarja, sicer pa so padavine dokaj enakomerno porazdeljene skozi vse leto. Povprečna letna temperatura je 6,9° C, najtoplejši mesec je julij s 15,7° C, najhladnejši pa januar z -1,8° C. Zaradi nizkih temperatur je v povprečju 74 dni s snežno odejo, kar je približno petino leta. Točka je prav tako specifična glede značilnosti vetra. Območje Nanosa je eno od območij, kjer se veter ob specifičnih vremenskih stanjih kot burja spusti po pobočjih proti Vipavski dolini in doseže izjemne hitrosti s sunki s hitrostjo tudi več kot 100 km/h (Klimatografija Slovenije: Padavine, 1995; Klimatografija Slovenije: Temperatura zraka, 1995). Območje je brez površinsko tekočih voda. Vode, ki se zbirajo na tem območju, se stekajo proti Vipavski dolini, kjer naletijo na neprepustno podlago in izvirajo v obliki izdatnih izvirov. Lokacija leži na vetru izpostavljenem mestu ob prehodu nanoške planote v pobočje, ki se strmo spušča proti Vipavski dolini. Rastje ni strnjeno. Na prisojnih pobočjih je Nanos poraščen s posameznimi toploljubnimi vrstami drevja, npr. puhastim hrastom, nekaterimi nižje rastočimi grmi in travo. Na osojnih pobočjih je poraščen z dinarskim gozdom bukve, jelke in posameznimi nižje rastočimi grmi in travo. Pleša nad Razdrtim je tipični primer površja, ki bi glede na nadmorsko višino (1262 m) lahko bilo poraščeno z gozdom, a to ni zaradi močnih vetrov, katerim je izpostavljeno. Na karbonatni osnovi so nastale pokarbonatne prsti in rendzine. Debelina prsti variira glede na izpostavljenost območja. V zaledju točke je prst precej debela, saj gre za uravnavo, kjer se prst lahko nemoteno kopiči. Predvidoma je debela tudi do 1 m in več, tik nad lokacijo, t. j. nad kamninskim blokom pa le nekaj centimetrov. Predvidoma je prst s tega mesta odnesena. Tako je bila kamnina izpostavljena in lahko so začele nastajati drobne površinske korozijske oblike. Delno je kamnina poraščena tudi z lišaji, ki prispevajo k močnejši koroziji, njihovo delovanje pa opazimo kot korozijske luknjice. Drobne površinske korozijske oblike smo opazovali na 10 m2 velikem bloku debeloskladovitega apnenca, katerega ekspozicija je bila na površini proučevanja 180° oziroma jug. 2 m visok blok je zajemal dve plasti, ločeni z leziko. Od ostalih, večinoma s prstjo prekritih blokov je ločen z globokimi razpokami. Proučevani kamninski blok je eden redkih v okolici, ki je gol in izpostavljen proti jugu, leži pa na oboku večje, amfiteatralno odprte kotanje. Vrh bloka je prekrit s tanko, do nekaj cm debelo prstjo. 10 cm preden se površina bloka pregiba v skoraj navpični naklon, je površje golo. Drobne površinske korozijske oblike smo opazovali na površini naklona 75 °. Žlebiči so relativno zaobljeni, niso pa nastali subkutano. Njihov razvoj lahko povežemo z obstojem prstene plasti na horizontalni površini kamninskega bloka. Več o tem pojavu v podrobnejši razlagi žlebičev. Kamniti bloki so različnih velikosti in dimenzij. V nepravilnih merah jih omejujejo subkutane škraplje. Veliki so do nekaj m2, visoki tudi do 2 m. Na njih se lahko razvijejo oblike, katerih globina in dolžina sta odvisni od velikosti kamninskega bloka in naklona njegove površine. Na lokaciji so večinoma pokriti s prstjo, proučevani kamninski blok pa je gol na ploskvi, ki ima južno ekspozicijo. Subkutane Oblike: Subkutane oblike so večinoma še vedno pod prstjo, tiste, ki so razkrite, pa so zaobljene. Na njih se še niso razvile drobne površinske korozijske oblike, saj iz prsti na izpostavljenih mestih ob robovih večjih konkavnih oblik štrli le manjši del. Zaradi pokritosti s prstjo in poraščenosti s travinjem in posameznimi manjšimi gozdnimi sestavi je težko govoriti o velikosti teh blokov in škrapelj. Škraplje: Površje ni izrazito kamnito in je večinoma pokrito z različno debelim slojem prsti. Škraplje so v ožji okolici lokacije subkutane, najverjetneje pa dosegajo tudi globine do 1 m. To lahko sklenemo ob opazovanju razkritih blokov kamnine ob obodih konkavnih oblik, kjer žepi s prstjo dosegajo globine do 1 m. Mikrožlebiči – Žlebiči: Mikrožlebičev na točki ni. Žlebiči so na izpostavljenih mestih izraziti, dolgi tudi več kot 50 cm, globoki do 7 cm in široki do 15 cm. Dno žlebičev je zaobljeno, grebeni med njimi pa so ponekod srednje ostri, nikakor pa ne ostri. Žlebiči niso gladki, predvsem na njihovem dnu lahko opazimo valovanje površine. Nekateri avtorji ta pojav pripisujejo vodi, ki v tankem filmu in v pulzirajočem ritmu teče po kamnini. Imenujejo jih wandkarren, a večinoma ne predstavljajo dna žlebičev, ampak jih predstavljajo kot samostojni pojav, torej samostojno drobno površinsko obliko. Oblika v našem primeru ni tako izrazita in je zato ne bi v celoti pripisovali tovrstnemu nastanku. Delno gre v našem primeru najverjetneje za posamezne fosilizirane ostanke, ki so močneje odporni na korozijo in zato štrlijo iz kamnine. Vsekakor pa lahko rečemo, da so oblike v dnu žlebičev in žlebiči sami nastali pod vplivom vode. Ta se je, ko je prst z rastjem še prekrivala vrh kamninskega bloka, nabirala v tej višje ležeči plasti in predstavljala rezervoar visoko korozivne vode. Ta voda je imela korozijsko sposobnost oblikovati solzajne žlebiče. Manjši žlebiči so neizraziti, razkropijo se v vse smeri, ni pojavljanja mikrožlebičev. Najverjetneje je vodni film, ki prekriva kamnino, predebel za nastanek tovrstnih oblik, ali pa so glede na to, da so padavine tukaj pogosto v obliki nalivov, ti premočni za najmanjše oblike. Ostalo: Škavnic na širšem območju nismo našli. Zaradi tanke poraščenosti z lišaji lahko na površini kamnine opazimo korozijske luknjice. Proučeno območje leži nad lipiškim kamnolomom I (20 m zračne razdalje) na nadmorski višini 400 m. To je območje nizkega dinarskega krasa. Območje je poraščeno s črnim borom, puhastim hrastom, nekaterimi drugimi drevesnimi vrstami in travinjem. Gre za matični kras s čistimi apnenci. Točka z okolico leži na kraškem ravniku s kopastimi vrhovi, mnogimi kraškimi jamami in brezni ter udornicami. Točka spada v makroregijo Primorje in submediteranska Slovenija, mezoregijo Kraške regije in regijo Kras (Gams, 1996, str. 183). Nastanek Krasa smo razložili že pri točki 3. Natančna lokacija točke je bila določena in situ s pomočjo zemljevida Izletniška karta Primorje in Kras (2005), 1983, in je X=46° 18', Y=13° 46' 50''. Obravnavani del Krasa sestavlja skladovit, homogen, kompakten, trden in zelo čist zgornjekredni apnenec z različnimi fosili in fosilno mikrofavno. Apnenci so razlomljeni in nagubani, vpad skladov pa je od 10 do 20° proti jugozahodu. (Osnovna geološka karta SFRJ, Gorica, 1968). Točka, ki smo jo proučili, je nastala na zgornjekrednih, temnosivih, črnih do rjavih gostih skladovitih apnencih liburnijskih skladov. Pri Lipici je debelina teh skladov celo do 300 m. Njihova starost je še vedno problematična. Plasti so debele do 2 m, vpadajo pod kotom 10° v smeri jugozahod. Lokacija geološko spada k tržaško-komenskemu antiklinoriju (Osnovna geološka karta SFRJ, Gorica, 1968). Plasti so škraplje razčlenile v različno velike kamninske bloke, na katerih so se oblikovale drobne površinske korozijske oblike. Škraplje so oblikovane v razpoklinskih conah, večje zevi med njimi pa napolnjuje prst. Kamnina je močno prevlečena z raznovrstnimi lišaji, ki dodatno pospešujejo korozijo in načenjajo kamen, kar se kaže v delno luknjičasti površini kamnine. Iz kamna mestoma štrlijo odpornejši fosilizirani ostanki in mestoma vplivajo na obliko drobnih površinskih korozijskih oblik. Površje izpostavljenih kamninskih blokov ima povprečni naklon okoli 20°, večinoma je njihova ekspozicija 10° (oblike smo večinoma opazovali na površini kamninskih blokov s to ekspozicijo), to je skoraj severna, kjer je ta drugačna, bomo to omenili pri podrobnejšem opisu oblik. Točka ima zaledno submediteransko podnebje (Geografski atlas Slovenije, 1998, str. 111). Najbližji reprezentativni postaji v bližini izbrane točke sta padavinska postaja Kozina, ki je 90 m višje ležeča in 7,5 km oddaljena od točke, temperaturna postaja Godnje pa je 105 m nižje ležeča in 9 km oddaljena od točke. Na postaji Kozina je višina padavin 1517 mm. Primarni višek padavin je oktobra, sekundarni novembra, primarni nižek je februarja, sekundarni pa julija. Višina padavin je enaka povprečju Slovenije, zaradi bližine morja in njegovega vpliva pa je območje v povprečju pod snežno odejo le 17 dni letno, ta pa običajno ne obleži niti nekaj dni. Po podatkih s temperaturne postaje Godnje je povprečna letna temperatura 10,6° C, najtoplejši mesec je julij z 19,8° C, najhladnejši pa januar z 1,6° C (Klimatografija Slovenije: Padavine, 1995; Klimatografija Slovenije: Temperatura zraka, 1995). Območje je brez površinsko tekočih voda, saj voda zaradi velike zakraselosti hitro odteče v podzemlje. Večina vode se steka v smeri proti Tržaškemu zalivu. Relativna razlika v nadmorskih višinah med točko in Tržaškim zalivom je 400 m. Po Gamsu (2003, str. 59) je Kras pretočno območje za vodo. Vsa teče pod to pokrajino in se večinoma združuje pri izvirih Timave v Tržaškem zalivu. Lokacija leži v manjšem gozdnem sestavu nad robom kamnoloma Lipica I. Okolico porašča jesen, gaber in črni bor. Podrasti je malo, večinoma gre le za travinje. Na karbonatni osnovi so nastale predvsem pokarbonatne prsti in rendzine. Njihova debelina variira; prst je debela do več 10 cm v žepih in tam, kjer pokriva zevi med večjimi škrapljami, ponekod pa kamnine ne pokriva z več kot nekaj centimetri debeline. Odeja prsti ni sklenjena, prekinjajo jo posamezni kamninski bloki, ki štrlijo nad njo. Drobne površinske korozijske oblike smo opazovali na 10 m2 velikem območju. Območje je precej težko prehodno, škrapljasto in razgibano zaradi različnih kamninskih blokov, ki mestoma štrlijo izpod prsti. Na tem območju smo opazovali več, med sabo ločenih kamninskih blokov z drobnimi površinskimi korozijskimi oblikami. Kamninski bloki so zajemali eno plast kamnine, ki je bila ločena na več manjših, v povprečju 1 m2 velikih kamninskih blokov. Površje blokov je v povprečju nagnjeno za 20° v smer 10° oziroma skoraj proti severu (podrobnejša razdelitev v spodnji tabeli). Na večjih, nerazčlenjenih blokih so nastali različno veliki žlebiči, na manjših naklonih škavnice, določene površine, ki so bile očitno še pred kratkim pod prstjo, pa so tudi zaobljene. Na tej osnovi lahko sklepamo na erozijo prsti. Kamniti bloki so različnih velikosti, a so večinoma višji kot široki (visoki do 1,5 m, široki do 1 m). Omejujejo jih večinoma subkutane škraplje. Veliki so do 2 m2. Na njih se lahko razvijejo oblike, katerih globina in dolžina sta odvisni od velikosti kamninskega bloka in naklona njegove površine. Na lokaciji so večinoma pokriti s prstjo, proučevani kamninski bloki pa so goli na ploskvi, ki ima razen enega primera severno ekspozicijo. Subkutane Oblike: Razkrite, pod prstjo nastale oblike so zaobljene, a iz prsti štrli le manjši del in je tako težko govoriti o velikosti teh blokov in škrapelj. Mikrožlebiči – Žlebiči: Mikrožlebiči so manj izraziti kot na točki Gorjansko, široki so do 2 cm. Razlivanje korozivne deževnice se zgodi na vrhu grebena kamninskega bloka v vse smeri, zato v tem primeru ne moremo govoriti o severni ekspoziciji površja kamninskega bloka. Žlebiči so široki do največ 4 cm, globoki največ 0,5 cm, so relativno kratki, največ 10-15 cm. Ločujejo jih relativno ostri grebeni. So bolj široki kot globoki, razporejeni brez reda in močno poraščeni z lišaji. Škraplje: Škraplje so na tej točki prevladujoča oblika. Večinoma gre za večje škraplje, ki so vezane na večje prelome in lezike v kamnini, manjše pa so vezane na nezveznosti in šibkosti v kamnini. Poklinaste škraplje izražajo strukturo kamna, dolge so le do 20 cm, široke in globoke pa do 4 cm. Na površju je nekaj subkutano nastalih in zato zaobljenih, kar priča o odnašanju prsti s teh območij. Škraplje so poglobljene tam, kjer jih pokriva prst in organski material. Globoke so tudi do 50 cm, široke 10 ali več cm, loči jih oster greben, širok do 10 cm z žlebiči. Škavnice: Škavnice so oblika, ki je na tej točki izrazito izražena in bolj intenzivno prisotna kot žlebiči. Vzrok temu so lahko značilnosti površine kamninskih blokov, katerih deli imajo mestoma vodoravni naklon. Škavnice so izrazitejše na tej točki kot npr. na točki 3. Globoke so do 4 cm, široke do 7 cm in dolge do 15 cm. Rob, preko katerega se danes preliva voda iz največje, je visok 3,5 cm. Nekatere tega roba nimajo, saj ponekod že prehajajo v škraplje ali pa predstavljajo nadaljevanje kratkih žlebičev. Zagotovo je to oblika, ki je časovno nastala za škrapljami. Ko je škavnica enkrat predrta, se le v redkih situacijah (ko jo na primer napolni neprepustni material) zgodi, da se širi in poglablja naprej. Ostalo: Kamninski bloki proučevane točke so močno poraščeni z lišaji, ki prispevajo k intenzivnosti korozije, kar se kaže v luknjičasti površini kamninskega bloka. Proučeno območje leži ob robu Snežniškega pogorja na vrhu nižje vzpetine, vzhodno od Župnice (1036 m) ob cesti na Sviščake na nadmorski višini 1020 m. To je območje krasa visokih dinarskih planot, ki je v bližini točke poraščen z gabrom, leskami in bori. Točka spada makroregijo Dinarske planote celinske Slovenije, mezoregijo Visoke dinarske planote (Robne visoke dinarske planote) in regijo Javorniki in Snežnik (Gams, 1996, str. 183). Širše območje je zakraselo, vrtače so velike in globoke. Površje je precej kamnito, označujejo pa ga kopasti vrhovi in izjemna gostota vrtač. Lokacija točke se nahaja vzhodno od glavnega Snežniškega pogorja, kjer je zakraselost še močnejša. Po Gamsu (2003, str. 247-248) so območje Snežnika po eocenu del fliša pokrili pokrovi mezozojskih plasti. Erozijsko-korozijska faza naj bi trajala od faze narivanja po eocenu oziroma erozije eocenskih flišev. Zniževanje kraške vode je odpravil močan tektonski dvig planot, ki segajo v primeru Snežnika 1700 m visoko. V zadnji ledeni dobi naj bi ledenik iz Snežnika prekrival tudi Sviščake in del Gomanc. Razvoj brezen sta pospešili tudi glacialna in periglacialna klima v hladnih delih pleistocena, danes pa tukaj najdemo več brezen (okoli 150 jih je na širšem območju Snežnika) kot vodoravnih jam. Natančna lokacija točke je bila določena in situ s pomočjo knjige Slovenija, turistični atlas (2002), in je X= 45° 34' 40'' in Y = 14° 19'. Snežniško pogorje s Sviščaki gradijo debeloslojni apnenci in breče. Na jugu ob čelu nariva najdemo jurske apnence, na severu pa bele prekristalizirane apnence z rudisti in svetlosive apnence z radiolarijami. V dolini Reke so flišni nanosi: laporji, gline, peščenjaki, breče in konglomerati iz paleogena (Šikić, D., Pleničar, M., in Šparica, M., 1972). Točka, ki smo jo proučili, je nastala na spodnje- oziroma zgornjekrednih apnencih ter debelih in ploščastih apnencih s siromašno marinsko mikro in makro favno. Ponekod najdemo tudi dolomitno brečo. Plasti so debele do 1 m ter vpadajo pod kotom 20° proti jugozahodu (Šikić, D., Pleničar, M., in Šparica, M., 1972). Plasti so danes večinoma subkutane škraplje razčlenile v različno velike bloke, na katerih so se razvile drobne površinske korozijske oblike. Kamnina, čist in drobnozrnat apnenec, je močno poraščen z lišaji, ki kamnino močneje načenjajo. Korozijske luknjice so tukaj najbolj izrazite in največje v primerjavi z ostalimi točkami. Površina izpostavljenih kamninskih blokov ima naklon od 20-40°, njihova ekspozicija pa je večinoma 140° oziroma jugovzhod (oblike smo večinoma opazovali na površini kamninskih blokov s to ekspozicijo). Kjer je ta drugačna, bomo to omenili pri podrobnejšem opisu oblik. Točka ima zmerno celinsko podnebje zahodne in južne Slovenije (Geografski atlas Slovenije, 1998, str. 111). Najbližji reprezentativni postaji v bližini izbrane točke sta padavinska postaja Jurišče, ki je 300 m nižje ležeča in 10,5 km oddaljena od točke, temperaturna postaja Ilirska Bistrica pa je 586 m nižje ležeča in 4,5 km oddaljena od točke. Na postaji Jurišče je višina padavin 1615 mm. Višek padavin je novembra, nižek pa februarja. Višina padavin je nad povprečjem Slovenije (1517 mm), območje je pod snežno odejo le 48 dni, najverjetneje zaradi bližine in odprtosti proti morju. Po podatkih s temperaturne postaje Ilirska Bistrica je povprečna letna temperatura 9,6° C, najtoplejši mesec je julij z 18,7° C, najhladnejši pa januar z 0,8° C (Klimatografija Slovenije: Padavine, 1995; Klimatografija Slovenije: Temperatura zraka, 1995). Območje je brez površinsko tekočih voda, saj voda zaradi velike zakraselosti hitro odteče v podzemlje. Večina vode s tega območja se pojavi na površju, ko naleti na neprepustno podlago doline Reke. Relativna razlika v nadmorskih višinah med točko in dolino Reke je 610 m. Lokacija leži na izpostavljenem, proti jugozahodu orientiranem pobočju, ki je nekoliko v zavetrju vetrov, ki pihajo s severovzhoda. Okolico poraščajo redki grmičasti sestoji oziroma posamezno bori, gabri in leske, prevladujejo pa travišča. Na karbonatni osnovi so ponekod nastale pokarbonatne prsti in rendzine, na območju točke pa najdemo slabo razvit litosol. Debelina teh prsti povečini ne presega 5 cm. V okolici in v dnu konkavnih oblik lahko najdemo do nekaj 10 cm debele sloje prsti. Odeja prsti je sicer bolj ali manj sklenjena, a je zelo plitva. Drobne površinske korozijske oblike smo opazovali na 100 m2 velikem območju z nekaj večjimi kamninskimi bloki čistega in drobnozrnatega apnenca. Bloki so zajemali eno plast. Z vzporednimi in globokimi škrapljami so večji bloki kamnine razčlenjeni na več manjših blokov, ki so veliki do nekaj m2. Površje kamninskih blokov je nagnjeno za 20° do 40° večinoma v smer 140° oziroma jugovzhod. Na večjih nerazčlenjenih blokih so nastale različno velike in globoke drobne površinske korozijske oblike. Nekatere površine so, glede na druge, zaobljene, kar kaže, da so bile nekoč pokrite s prstjo ali z mahovi, oziroma so nastajale subkutano, pod prstjo. Na tej osnovi lahko tudi sklepamo na erozijo prsti v tem delu Sviščakov. V tlorisu je opazovano škrapljišče izgledalo kot skupina manjših kamninskih blokov, med seboj ločenih s subkutanimi škrapljami. Kamninski hrbti med škrapljami, globokimi do 1 m, so razrezani z žlebiči, mladimi mikrožlebiči in škavnicami. Kjer je kamnina izpostavljena dlje časa, so oblike izjemno ostre. Kamniti bloki so različnih velikosti, a so večinoma širši kot visoki (široki do 1,5 m in visoki do 1 m). V nepravilnih merah jih omejujejo subkutane škraplje. Veliki so do nekaj m2. Na njih se lahko razvijejo oblike, katerih globina in dolžina sta odvisni od velikosti kamninskega bloka in naklona njegove površine. Proučevane površine kamninskih blokov so gole, imajo pa večinoma jugovzhodno ekspozicijo. Subkutane Oblike: Razkrite, pod prstjo nastale oblike so zaobljene. Iz prsti štrli le manjši del kamninskih blokov in je tako težko govoriti o velikosti teh blokov in škrapelj. Škraplje: Škraplje so večinoma še vedno zakopane v prst, le mestoma je kak njihov krak izpostavljen ter močno korodiran in izjemno oster. Mikrožlebiči – Žlebiči: Mikrožlebiči so neizraziti, v začetnem stadiju nastajanja. Žlebiči, nekateri so verjetno nastali tudi pod prstjo, so kratki zaradi razbitosti kamnine in majhnega naklona kamninskega bloka, močno preraščeni z lišaji, ki kamnini dajejo luknjičasti izgled. Korodirana kamnina je večinoma izjemno ostra (razen pri subkutano nastalih), žlebiči so manjši, dolgi nekaj cm. Izrazitih, ravno potekajočih žlebičev ni, saj je vrh kamninskega bloka preveč položen, grebeni med njimi pa so mestoma izjemno ostri in ozki kot nož (razen pri subkutano nastalih). Škavnice: Na točki naletimo na nekaj, škavnicam podobnim oblik. Najdemo zanimivo škavnico, ki je bolj podobna korozijski stopnički, saj je amfiteatralno odprta proti padcu naklonu površine (glej fotografijo 31). Ostalo: Pojavljajo se v vse smeri potekajoče korozijske oblike (pri teh oblikah ne moremo govoriti o prevladujoči ekspoziciji površine kamninskega bloka), imenujemo jih lahko korozijski razjedki. Ti so glede na naklon površine in velikost kamninskega bloka različnih dolžin in širin ter oblik, njihovi robovi pa so skladno z okoliškimi oblikami izjemno ostri. Zaobljeni so, če so bili razviti pod prstjo. Kamnina je močno poraščena z lišaji, kar daje kamnini robatost zaradi mnogih globokih korozijskih luknjic. Proučeno območje leži v zahodnem delu Suhe krajine, ki ima izrazito kraški značaj, v vasi Višnje v bližini Ambrusa na nadmorski višini 410 m. To je območje krasa nizkih dinarskih planot, ki je v bližini točke poraščen z lesko, smreko in lipo. Točka spada v makroregijo Dinarske planote celinske Slovenije, mezoregijo Nizke dinarske planote in regijo Suha krajina (Gams, 1996, str. 183). Izbrana točka predstavlja nizki dinarski kras nizkih planot in ravnikov, v tem primeru Suhe Krajine. Lokacija leži na ravniku, ki je izjemno vrtačast in zakrasel. Kjer je površje obdelano, je kamenje odstranjeno, drugje je kamnito površje pokrito z gozdom. Kamnina pogosto štrli iznad površja predvsem ob robu večjih konkavnih oblik. Površje je ponekod razgibano in izjemno škrapljasto, drugje pa so oblike površja precej zaobljene, predvsem tam, kjer je območje obdelano z njivami in travniki. Po Gamsu (2003, str. 248) je kras nizke Dolenjske nastal v krednih in jurskih apnencih in se je razvijal na gladini kraške vode v glavnem od konca krede do zgornjega pliocena, ko se je začela sedimentacija glin na že zakraseli podlagi. Glavna značilnost teh predelov so zakraseli ravniki, iz katerih štrlijo kraški hribi. Klastični ilovnati in glinasti sedimenti, najverjetneje stari od 5-6 milijonov let, so ohranjeni predvsem na najnižjem dinarskem kraškem površju – torej so bili odloženi blizu gladine kraške vode. S tem je bila zavrta globinska erozija in možnost za nastanek globljih brezen. Natančna lokacija točke je bila določena in situ s pomočjo knjige Slovenija, turistični atlas (2002), in je X = 45° 48' in Y = 14° 51'. Zahodni del Suhe krajine večinoma gradijo kredni lapor, lapornati apnenec in siv apnenec z vložki dolomita, najdemo pa tudi jurske apnence, predvsem oolitne in grebenske apnence, ki se menjavajo z dolomitom. Okolico Hinj gradi lapor, peščenjak in apneniška breča. Prelomi tega območja so geološko del sistema Savskega preloma. V smeri jugovzhoda poteka prelom brez označbe značaja, v smeri severoseverovzhod in jugojugozahod pa poteka prelom z relativnim horizontalnim premikom krila. Vpad slojev je okoli 15-20° v smeri proti jugu (Osnovna geološka karta SFRJ, Ribnica, 1968). Točka, ki smo jo proučili, je nastala na temnosivem gostem in bituminoznem spodnjekrednem apnencu z vložki zrnatega dolomita. Plasti so debele tudi do 3 m ter vpadajo pod koti 15-20° v smeri jug (Osnovna geološka karta SFRJ, Ribnica, 1968). Plasti so škraplje razčlenile v različno velike kamnite bloke, na katerih so se oblikovale različne drobne površinske korozijske oblike. Škraplje so oblikovane v razpoklinskih conah. Kamnina, temnosivi apnenec, je mestoma prevlečen z mahovi, ki kamnino močneje načenjajo in ponekod pospešujejo korozijo, ki se kaže tudi v zaobljeni površini kamnine. Površine izpostavljenih kamninskih blokov imajo naklon 10-17° in 70-90°. Točka ima zmerno celinsko podnebje osrednje Slovenije (Geografski atlas Slovenije, 1998, str. 111). Najbližji reprezentativni postaji v bližini izbrane točke sta padavinska postaja Fužina, ki je 264 m nižje ležeča in 6 km oddaljena od točke, temperaturna postaja Ambrus pa je 114 m nižje ležeča in 2,5 km oddaljena od točke. Na postaji Fužina je višina padavin 1299 mm. Višek padavin je julija, avgusta in septembra, minimum pa je januarja in februarja. Višina padavin je pod povprečjem Slovenije (1517 mm), nekoliko manj kot petino leta je območje pod snežno odejo (65 dni). Po podatkih s temperaturne postaje Ambrus je povprečna letna temperatura 8,0° C, najtoplejši mesec je julij s 17,6° C, najhladnejši pa januar z -2,4° C (Klimatografija Slovenije: Padavine, 1995; Klimatografija Slovenije: Temperatura zraka, 1995). Območje je brez površinsko tekočih voda, saj voda zaradi velike zakraselosti hitro odteče v podzemlje. To pove že ime pokrajine. Najbližji vodotok je Krka, glavna vodna žila Suhe krajine, kamor tudi odtekajo vode iz vzorčnega predela Suhe krajine. Relativna razlika v nadmorskih višinah točke in Krke je 210 m. Po Gamsu (2003, str. 59) je Suha krajina kraška gmota, skozi katero tečejo globoki tokovi, ki se združijo v izviru Krke. Lokacija leži ob robu gozda na robu manjše, v preteklosti delane vrtače. Okolico porašča gozd leske, smreke, gabra in lipe. Na karbonatni osnovi so nastale pokarbonatne prsti in rendzine. Ob robovih vrtače debelina prsti povečini ne presega debeline 5-10 cm, na dnu vrtače je po pričevanju domačina najverjetneje globoka do 1 m. Ta prst je bila v preteklosti postrgana s pobočij vrtače v dno. Danes dno vrtače ni več obdelano, ampak ga porašča trava. Drobne površinske korozijske oblike smo opazovali na območju, velikem okoli 50 m2, kjer se pojavljajo od nekaj dm2 do nekaj m2 veliki kamninski bloki. Nakloni površine kamninskih blokov so različni; bolj položni imajo naklon do 20°, nekateri pa tudi do 90°, njihove površine pa so imajo večinoma ekspozicijo 220°, to je jugozahodno (oblike smo večinoma opazovali na površini kamninskih blokov s to ekspozicijo). Kjer je ta drugačna, bomo to omenili pri podrobnejšem opisu oblik. Neposredna okolica je večinoma obdelana. V naselju Višnje domačini povedo, da je bilo v preteklosti površje precej bolj skalnato, ampak so z leti navozili prst, s katero so izboljšali razmere v poljedelstvu. Danes so v vasi Višnje vse, razen nekaj hiš, prazne, kar pripomore k zaraščanju pokrajine in s tem k ponovni naturalizaciji krasa. Na točko proučevanja omenjeni antropogeni posegi nimajo neposrednih vplivov. Na večjih nerazčlenjenih blokih, ki jih mestoma ločujejo precej globoke škraplje (do 70 cm), so nastali različno veliki in globoki žlebiči. Nekatere oblike so še danes pokrite z mahovi in imajo zato bolj zaobljeno obliko. Dno izpostavljenih škrapelj je večinoma pokrito z do 20 cm debelo prstjo in plastjo organskega materiala. Kamniti bloki so veliki do nekaj m2, visoki tudi do 2,5 m. Na njih se razvijejo oblike, katerih globina in dolžina sta odvisni od velikosti kamninskega bloka in naklona njegove površine. Na lokaciji so večinoma goli in imajo povprečno jugozahodno ekspozicijo. Subkutane Oblike: Razkrite, pod prstjo nastale oblike so še vedno zaobljene. Velikost s prstjo pokritih subkutanih oblik je sicer težko oceniti, sodeč po razkritih delih kamnin ob obodih konkavne oblike pa so posamezne subkutane škraplje, zevi in žepi med kamninskimi bloki globoki tudi do 1,5 m. Škraplje: Škraplje so izrazite, nekatere globoke do 70 cm in široke tudi do 1 m. So zaobljene in najverjetneje segajo globoko pod prsteno plast, ki je lahko debela tudi do 20 cm, mestoma v žepih tudi do 1 m. Mestoma imajo dlje časa izpostavljene škraplje že nekoliko ostrejše robove. Nastajajo tudi poklinaste škraplje, a so njihove dolžine do največ 10 cm, globine pa do 1 cm. Mikrožlebiči – Žlebiči: Mikrožlebičev je malo. Na manjših naklonih so kratki, potekajoči v vse smeri in brez pravega reda, na večjih pa so ozki, kratki in neizraziti. Žlebiči so drobni; dolgi največ 15 cm, široki in globoki do največ 4 cm. Grebeni med žlebiči, ki so neposredno izpostavljeni atmosferilijam, so grebeni med njimi srednje ostri, nikakor pa ne dosegajo ostrine grebenov med žlebiči z nekaterih drugih točk. So precej neizraziti, razen ko vsaj delno nastajajo pod mahovi. V tem primeru so dolgi tudi do 70 cm, široki in globoki pa do največ 5 cm. Solzajni žlebiči, ki potekajo iz vrha kamninskega bloka, ki ga porašča mah, v katerem zastaja voda, so dolgi do 20 cm (po strmcu navzdol postopoma izginejo), široki 5 cm in globoki do 3 cm. Škavnice: Škavnice so bile očitno kmalu po nastanku predrte zaradi naklonov površin kamninskih blokov, ki niso idealni za njihov razvoj. Danes so zato težko prepoznavne oziroma je mogoče videti le še ostanke (npr. stranice ali dele dna). Ostalo: Kamnino ponekod poraščajo mahovi (predvsem v senčnih legah), katerih delovanje povzroči videz subkutanega nastanka, torej zaobljenost oblik. Manj kot desetina površine kamnine je poraščena z lišaji. Proučeno območje leži na nadmorski višini 350 m, tik nad kanjonom reke Kolpe na skrajnem južnem predelu Poljanske gore ob robu Bele Krajine. Točka spada v makroregijo Dinarske planote celinske Slovenije, mezoregijo Nizke dinarske planote in regijo Bela krajina (Gams, 1996, str. 183). Izbrana točka predstavlja nizki dinarski kras celinske Slovenije. Širše območje je zakraselo, predvsem se zakraselost kaže v veliki gostoti vrtač. Površje je redko kamnito, bolj ga označujejo kopasti vrhovi in ravniki. Lokacija se nahaja ob robu gozdnega sestava vzhodno od naselja Sinji vrh. Po Gamsu (2003, str. 248) je kras nizke Dolenjske, Bele krajine in Kočevskega nastal v krednih in jurskih apnencih in se je razvijal v višini gladine kraške vode v glavnem od konca krede do zgornjega pliocena, ko se je začela sedimentacija glin na že zakraseli podlagi. Glavna značilnost teh predelov so zakraseli ravniki, iz katerih štrlijo gorski masivi. Klastični ilovnati in glinasti sedimenti, najverjetneje stari od 5-6 milijonov let, so ohranjeni predvsem na najnižjem dinarskem kraškem površju – torej so bili odloženi blizu gladine kraške vode. Enak razvoj lahko pripišemo tudi točki Vrtača pri Semiču. Hkrati se je črnomaljski ravnik šele v holocenu dvignil nad piezometrično gladino vode in globlje jame se niso uspele razviti (Gams, 2003, str. 410). Natančna lokacija točke je bila določena in situ s pomočjo knjige Slovenija, turistični atlas (2002), in je X = 45° 37’ in Y = 15° 10’. Omenjeni predel na meji med Poljansko goro in Belo krajino sestavljajo jurski apnenci, doline pa sestavljajo glinenci. V smeri severozahod-jugovzhod skozi Sinji vrh poteka močen prelom, ki jurske apnence loči od krednih. Vpad slojev je približno 30° proti severu (Bukovac, J., Čakalo, M., Poljak, M., in Šušnjar, M., 1983). Točka, ki smo jo proučili, je nastala na spodnjekrednih intrasparitnih in biointramikritnih apnencih z vložki biolititov. Plasti vpadajo pod kotom 30° proti severu (Bukovac, J., Čakalo, M., Poljak, M., in Šušnjar, M., 1983). Do 1 m debele plasti so škraplje razčlenile v različno velike kamnite bloke, na katerih so se oblikovale različne korozijske oblike. Škraplje so oblikovane v razpoklinskih conah, a večinoma ležijo pod prstjo. Kamnina je delno prevlečena z lišaji in mahovi, ki kamnino močneje načenjajo in ponekod pospešujejo korozijo. Površje izpostavljene površine kamninskega bloka, ki smo ga opazovali, ima naklon od nekaj stopinj na vrhu kamninskih blokov do 60-90°. Točka ima zmerno celinsko podnebje jugovzhodne Slovenije (Geografski atlas Slovenije, 1998, str. 111). Najbližja reprezentativna postaji v bližini izbrane točke je padavinska postaja Sinji vrh, ki je 18 m višje ležeča in 1 km oddaljena od točke, reprezentativne temperaturne postaje ni. Za potrebe izdelave klimadiagrama smo sicer upoštevali rezultate s postaje Črnomelj, a je ne moremo upoštevati kot verodostojne. Viška padavin sta oktobra in novembra, nižka pa sta januarja in februarja. Višina padavin na postaji Sinji vrh je 1377 mm, kar je pod povprečjem Slovenije (1517 mm), nekaj manj kot petino leta je območje pod snežno odejo (65 dni) (Klimatografija Slovenije: Padavine, 1995; Klimatografija Slovenije: Temperatura zraka, 1995). Območje je brez površinsko tekočih voda. 1 km od lokacije je sicer manjši izvir Kal, verjetno zaradi manjše zaplate slabo prepustnega dolomita ali druge neprepustne kamnine. Voda s tega območja večinoma odteka proti Kolpi. Relativna razlika med točko in reko v nadmorskih višinah je 190 m. Lokacija leži v bližini gozdnega sestava jesena in lipe. Na karbonatni osnovi so nastale pokarbonatne prsti in rendzine. Njihova debelina je ob robu manjše vrtače, kjer leži točka, le okoli 5 cm, medtem ko je v dnu vrtače najverjetneje tudi do 50 cm. Vrtača je bila v preteklosti obdelana in v ta namen so domačini najverjetneje postrgali prst z obodov vrtače. Drobne površinske korozijske oblike smo opazovali na 10 m2 velikem območju z dvema kamninskima blokoma. Vsak blok je zajemal eno plast, bloka pa sta med sabo ločena s prstjo. Bloka sta velika okoli 1-2 m2, njuno površje pa ima naklon od 60-90°, razen ko gre za vrh kamninskega bloka, kjer na vodoravni ploskvi nastajajo škavnice. Ekspozicija nagnjenih površin kamninskih blokov je večinoma od 180-220° oziroma jug-jugozahod, s severne in vzhodne strani so obdani s prstjo. Točka, ki leži slab kilometer pred vasjo Sinji vrh, leži na oboku plitve vrtače. Verjetno je, da so prebivalci v preteklosti z območja točke postrgali prst v dno vrtač in s tem razkrili kamen; domačini pravijo, da je bilo to strganje najintenzivnejše pred 100 leti. Oblike, ki so nastale, so sodeč po njihovi velikosti, mlajše, zato je možno, da je tudi odstranitev prstenega sloja imela vpliv na razvoj drobnih površinskih korozijskih oblik. Kamnita bloka sta velika okoli 2 m2, visoka tudi do 1 m. Na lokaciji so ostali bloki večinoma pokriti s prstjo, proučevana kamninska bloka pa sta gola na vrhu ter južni in zahodni strani. Subkutane Oblike: Iz prsti štrli le manjši del subkutano nastalih oblik, zato je tako težko govoriti o velikosti teh blokov in škrapelj. Sodeč po morfologiji okolice najverjetneje niso večji od kamninskih blokov, ki smo ju proučevali. Škraplje: Večje škraplje so neprepoznavne, prekrite s prstjo. Prečno na strmec pa lahko opazimo poklinaste škraplje, katerih smer je horizontalna in pravokotna na smer toka vode. Širine teh poklinastih škrapelj so majhne, do 2 cm, dolžine pa v povprečju okoli 10 cm, mestoma do 30 cm. V teh razširjenih razpokah rastejo mahovi. Mikrožlebiči – Žlebiči: Izrazito ostre, fine in majhne, mlade oblike mikrožlebičev (širokih do nekaj cm, segajo po vsej dolžini kamninskega bloka). Redki žlebiči se združujejo v skupne kanale (dendritični žlebiči). Najdemo tudi solzajne mikrožlebiče, ki potekajo iz poklinastih škrapelj, poraščenih z mahovi, ki so vir močneje korozivne vode. Škavnice: Tri škavnice, ki smo jih opazovali, so majhne, previsnih sten in neostrih robov. Na vrhu kamninskega bloka najdemo združeno škavnico, pri kateri se voda ob visokem vodostaju preko 1 cm visokega grebena med njima pretaka. Njena globina doseže največ 1,5 cm, širina do 6 cm, dolžina do 5 cm. Dno je ravno (glej fotografijo 44). Ostali škavnici sta nastali ob pregibu v naklonu površine kamninskega bloka. Kjer je pregib v naklonu nekoliko širši, je nastala škavnica dolžine 3 cm, širine 3 cm in globine 1 cm. V neravnem dnu se nabira organski material, iz škavnice pa poteka žlebič (glej fotografijo 45). Kjer je pregib v naklonu ozek, je nastala lečasto oblikovana škavnica dolžine 2,5 cm, globine 0,5 cm in širine 6 cm. Stene te škavnice so previsne, na njenem neravnem dnu se nabira organski material, ob času opazovanja pa je v njej stala tudi voda (glej fotografijo 46). Ostalo: Vpliv poraščenosti z lišaji se kaže z luknjičasto površino. Zaradi poraščenosti poklinastih škrapelj z mahovi pa se korozivna moč vode lokalno okrepi. Proučeno območje leži na severnem robu Bele krajine, vzhodno od Semiča pri naselju Vrtača pri Semiču na nadmorski višini 270 m. To je območje krasa nizkih dinarskih planot. Točka spada v makroregijo Dinarske planote celinske Slovenije, mezoregijo Nizke dinarske planote in regijo Bela krajina (Gams, 1996, str. 183). Izbrana točka predstavlja rob nizkega dinarskega krasa, kjer se le-ta stika z visokim dinarskim krasom Ribniškega in Kočevskega gorovja na vzhodu ter Gorjancev na severu. Predstavlja skrajni jugovzhodni rob Ravnega bukovja. Lokacijo uvrstimo v nizki dinarski kras, saj predstavlja mejo med obema tipoma in oblikovno ter sodeč po nadmorski višini sodi v nizkega. Območje točke je sicer precej zakraselo, sicer pa se kras kaže bolj v obliki vrtač in zaobljenih osamelcev. Kamnitega površja je bolj malo. Proučena točka predstavlja del pobočja, ki se spušča proti Semiču oziroma proti ravniku Bele krajine. Točko je videti že od daleč, na prvi pogled izgleda kakor kamniti gozd v nekoliko modificirani obliki. Natančna lokacija točke je bila določena in situ s pomočjo knjige Slovenija, turistični atlas (2002), in je X= 45° 39' in Y = 15° 11'. Belo krajino gradijo na jugozahodu biomikriti, konglomerati kvarcitnega peska in gline, na severu Radoho gradijo triasni in jurski apnenci ter dolomiti, južno in jugovzhodno od točke pa glina in laporji. Območje je izjemno prelomljeno (serija prelomnic v bližini točke in v okolici), vpad skladov pa je 15° jugovzhodno. Tektonski blok je relativno na ostale pomaknjen 500 m v smeri jugozahod (Bukovac, J., Čakalo, M., Poljak, M., in Šušnjar, M., 1983). Točka, ki smo jo proučili, je nastala na spodnjekrednih intrasparitnih, biointramikritnih ter biolititnih apnencih, mestoma pa najdemo tudi spodnjekredne dolomite. Plasti so debele tudi do 2 m ter vpadajo pod kotom 15° proti jugovzhodu (Bukovac, J., Čakalo, M., Poljak, M., in Šušnjar, M., 1983). Plasti so škraplje močno razčlenile v različno velike kamninske bloke, na katerih so se oblikovale različne korozijske oblike. Škraplje, ki sekajo tudi več skladov, so oblikovane v razpoklinskih conah. Kamnina je mestoma prevlečena z lišaji, ki kamnino močneje načenjajo in ponekod pospešujejo korozijo, kar se kaže v luknjičasti površini kamnine. Proučevali smo več kamninskih blokov, katerih nakloni površja so se gibali od 10 do 60°. Točka ima zmerno celinsko podnebje jugovzhodne Slovenije (Geografski atlas Slovenije, 1998, str. 111). Najbližji reprezentativni postaji v bližini izbrane točke sta padavinska postaja Semič, ki je 21 m nižje ležeča in 2 km oddaljena od točke, temperaturna postaja Dobliče (Črnomelj) pa je 113 m nižje ležeča in 10 km oddaljena od točke. Na postaji Semič je višina padavin 1264 mm. Viška padavin sta avgusta in novembra, nižka pa januarja in februarja. Višina padavin je pod povprečjem Slovenije (1517 mm), le osmino leta je območje pod snežno odejo (46 dni). Po podatkih s temperaturne postaje Dobliče (Črnomelj) je povprečna letna temperatura 10,1° C, najtoplejši mesec je julij z 20,1° C, najhladnejši pa januar z -0,7° C (Klimatografija Slovenije: Padavine, 1995; Klimatografija Slovenije: Temperatura zraka, 1995). Območje je brez površinsko tekočih voda, saj voda zaradi velike zakraselosti hitro odteče v podzemlje. Del vode s tega območja se pojavi na površju, ko naleti na neprepustno podlago belokranjskega ravnika pri Stranski vasi pri izviru Krupe. Relativna razlika v nadmorskih višinah med točko in izvirom Krupe je 100 m. Lokacija leži na izpostavljeni in z drevesi slabo poraščeni goličavi na pobočju nad belokranjskim ravnikom. Okolico poraščajo predvsem breze. Na karbonatni osnovi so nastale pokarbonatne prsti in rendzine, ki pa so na območju točke večinoma že erodirane. Debelina teh prsti povečini ne presega nekaj cm, le v žepih se pojavlja globoka do nekaj 10 dm. Jasno je, da je nekoč območje točke služilo kot obdelovalna površina, kar lahko vidimo po odbitih vrhovih kamninskih blokov. Takrat je debelina prsti morala biti najmanj 1 m debelejša. Drobne površinske korozijske oblike smo opazovali na 100 m2 velikem območju. Kamninski bloki so večinoma zajemali eno, izjemoma dve plasti, bloki pa so med sabo  ločeni z velikimi škrapljami, ki so ponekod tako velike in toliko zakrite s prstjo, da jih težko natančneje opredeljujemo. Kamninski bloki so veliki do nekaj m2, njihovo površje z oblikami, ki smo jih opazovali, ima naklon od 10 do 60° z ekspozicijo večinoma v smeri 160° oziroma v smeri jugojugovzhod (oblike smo večinoma opazovali na površini kamninskih blokov s to ekspozicijo). Kjer je ta drugačna, bomo to omenili pri podrobnejšem opisu oblik. Na večjih blokih so nastali različno velike in globoke oblike. Oblike so bolj zaobljene, kar kaže, da so bile nekoč pokrite s prstjo oziroma so nastajale subkutano, pod prstjo. Na tej osnovi lahko tudi sklepamo na erozijo prsti oziroma antropogene posege v prostor. Domačini so povedali, da so v preteklosti posekali drevesa in uredili njive ter travnike tako, da so vrhove kamnin odbijali (njive so »trebili«), prst pa po potrebi strgali od tam, kjer je niso potrebovali. Sčasoma je zaradi kamnitosti površja obdelovanje prsti postalo pretežko. Dopuščamo tudi možnost, da so določeni, večji kamninski bloki, bili izpostavljeni precej dlje časa, predvsem zaradi velikosti oblik, ki so na njih nastale, in njihovih vrhov, ki niso odbiti, a so relativno višji od ostalih. O »trebljenju« prsti piše tudi Gams (1991, str. 9-17), ki pravi, da je kmetovalcem delala preglavice predvsem neenakomerno globoka prst, iz katere so zaradi deforestacije in posledično erozije na dan pokukali vrhovi kamninskih blokov. Za njivo je bilo kamenje potrebno odbijati v višini ruše. Omenja pa tudi, da so na Dolenjskem prvi začeli s trebljenjem s pnevmatičnim kladivom. V tlorisu je opazovano območje izgledalo kot skupina kamnitih čokov, med seboj ločenih z debelimi pasovi poglobljenih žepov prsti.Kamniti bloki so različnih velikosti, a so večinoma višji kot široki. V nepravilnih merah jih omejujejo subkutane škraplje. Veliki so do nekaj m2, visoki tudi do 3 m. Na njih se lahko razvijejo oblike, katerih globina in dolžina sta odvisni od velikosti kamninskega bloka in naklona njegove površine ter časa izpostavljenosti. Na lokaciji je veliko njihove površine pokrite s prstjo, iz prsti pa štrlijo bodisi v manjši meri (do nekaj 10 cm) ali do nekaj metrov. Večje bloke na površju sestavljata dva kamninska sloja. Subkutane Oblike: V preteklosti subkutane oblike, ki so razkrite, so precejšnjih razsežnosti. Škraplje so globoke tudi do več metrov, zaobljeni stožci pa predstavljajo grebene med njimi. Večina škrapelj je še vedno vsaj delno pod prstjo, zato so tudi oblike temu primerno zaobljene. Na grebenih med škrapljami, ki so atmosferilijam izpostavljeni že dlje časa, pa nastajajo ostale drobne površinske korozijske oblike. Opazimo tudi dva izjemno velika žlebova (glej fotografiji 49 in 51), ki precej odstopata od povprečja predvsem širin in globin ostalih žlebičev. Žleb na fotografiji 49 je zagotovo vsaj delno nastal subkutano. Dolg je 3 m, poteka skozi dve plasti kamnine, prečka leziko, povprečno je širok 30 cm, globok pa 20 cm. Škraplje Osamelci so najverjetneje ostanek nekdanjega škrapljastega površja, ki je bilo poglobljeno in zasipano s prstjo. Predvidevamo, da so škraplje ogromnih razsežnosti, saj so med kamninskimi bloki ponekod tudi večmetrske razdalje. Dimenzije razkritih škrapelj variirajo od nekaj cm do nekaj dm v širino, enako v globino. Mikrožlebiči – Žlebiči: Mikrožlebiči se pojavljajo na obeh straneh grebenov med večjimi žlebovi na večjih naklonih. Njihova dolžina je odvisna od naklona. Kjer je ta večji od 60°, so krajši, na manjših naklonih so nekoliko daljši, tudi do 50 cm. Žlebovi, ki so ostanek predvsem subkutanega preoblikovanja, so izjemno globoki in široki. Odkar je površje razgaljeno, pa jih počasneje poglablja korozivna padavinska voda, njihove, nekdaj subkutane stene pa načenjajo mikrožlebiči. Škavnice: Škavnice so velike, bolj izrazite kot na vseh ostalih točkah, kar kaže na to, da so določeni deli kamnin na površju že precej časa. Glede na to, da so škavnice razvite tako dobro, čudi dejstvo, da izrazitih, dolgih in globokih žlebičev z ostrimi grebeni med njimi skoraj ni. Obstaja pa zelo verjetna možnost, da so se škavnice razvijale tudi ob pomoči biogenega dejavnika – mahov, prsti in listja. Imajo izrazite linije, ostre robove in ponekod celo previsne stene. Največja na lokaciji je bila široka 15 cm, dolga okoli 30 cm, globoka pa ob vznožju celo 5 cm, ob izlivu pa 3 cm. Danes je predrta in služi le kot prelivna cona za žlebič, ki nastaja pod odtokom iz nje. Ostalo: Na položnih površinah najdemo razjedke nepravilnih oblik (tudi zaradi fosiliziranih ostankov, ki so na korozijo bolj odporni kot okoliška kamnina). V začetku tega raziskovalnega dela smo kot predmet našega raziskovanja izbrali devet kraških območij. Znotraj teh devetih območij smo poiskali izpostavljene apnenčaste kamninske bloke, ki so bili neposredno izpostavljeni atmosferilijam. Na teh mestih smo nato drobne površinske korozijske oblike premerili, opisali njihove dimenzije, odvzeli vzorce profilov in opisali razporeditev drobnih površinskih korozijskih oblik ter zbrali dodatne informacije o kamninskem bloku in mikrolokaciji. Podatke o makrolokaciji smo pridobili večinoma s kabinetnim delom. Ko smo zbrali vse podatke o posamezni točki, smo opise posameznih oblik ali sklopov le-teh nato primerjali med sabo ter skušali ugotoviti podobnosti in razlike med njimi. Hkrati smo skušali definirati, kateri dejavniki najmočneje vplivajo na njihovo pojavno obliko, dolžino, širino, globino in zaobljenost. Dejavniki, ki najmočneje vplivajo na oblike, pa so lahko litološki, geološki, klimatski, dejavnik poraščenosti. Klimatske razmere, geologijo in ostale podatke smo poznali in smo jih tudi lažje primerjali, saj so bodisi kvantitativni ali pa jih lahko natančno ovrednotimo. Težje pa je primerjati kvalitativne podatke. Ker nismo mogli določiti referenčne točke, smo se odločili točke primerjati med sabo in ne vseh točk primerjati z eno. Ta odločitev se je izkazala za dobro, saj ima vsaka točka svoje karakteristike in pri nobeni ne bi mogli govoriti o povprečju ali splošnih značilnostih pojavov. Najprej smo analizirali razlike med točkami s primerjavo kvantitativnih podatkov (srednja letna temperatura, višina padavin, naklon kamninskega bloka in ekspozicija). Glede na zbrane podatke smo presodili, da bo najbolje, da vsako točko pripišemo eni značilnosti določenega dejavnika (npr. Komna – visoke padavine). Nato smo na podlagi ugotovljenih razlik v količini prejetih padavin, naklonu površine bloka in temperatur ter ekspozicij ugotavljali razlike med točkami v pojavni obliki, dolžini, globini, širini in zaobljenosti oblik. Na podlagi značilnosti oblik neke točke in uvrščenosti v določeni razred dejavnika smo lahko nato podali delne odgovore o razlogih za razlike v oblikah oziroma pomen posameznih dejavnikov pri nastanku in obliki le-teh. Interpretacije rezultata ne moremo razumeti kot edine pravilne, saj imamo zanjo premalo primerljivih podatkov. Za natančnejšo obravnavo razlik bi tako morali pridobiti še informacije o čistosti vzorčnih kosov kamnin, teksturi in strukturi kamna, hkrati pa bi morali natančno definirati čas neposredne izpostavljenosti kamninskega bloka. Ker tovrstne analize za ta nivo dela niso mogoče, se osredotočimo na dejavnike, ki po našem mnenju najbolj vplivajo na obliko in pojavnost drobnih površinskih korozijskih oblik. Ker smo predvidevali, da bodo na razlike med oblikami vplivale predvsem višina in oblika padavin ter naklon površine kamninskega bloka in srednja letna temperatura, bomo te značilnosti posamezne točke po količini/velikosti/višini razvrstili v tabele. Prav tako bomo za boljšo preglednost v tabelah v naslednjih poglavjih po točkah združili osnovne informacije o značilnostih oblik, ki smo jih proučevali. Za boljši pregled nad značilnostmi in pojavnostjo oblik na vsaki posamezni točki smo za vse tri poglavitne oblike, ki smo jih spremljali (žlebiči, škavnice in škraplje), v tabelah združili njihove značilnosti po točkah. V spodnjih tabelah smo za boljšo preglednost na enem mestu prikazali pomembne značilnosti oblik po točkah. Njihove značilnosti v odvisnosti od treh glavnih dejavnikov – padavin, naklonov in temperature (tudi prekritost z mahovi, lišaji in algami) pa bomo delno interpretirali pod tabelami, še podrobneje pa kasneje ob praktični analizi dejavnikov, ki vplivajo na njihovo obliko, ter ob tipizaciji oblik. Primerjava žlebičev: Žlebiči so najgloblji na Komni, njihova globina (do 130 cm) tudi do štirikrat presega globino žlebičev na točki nad Planinskim poljem, kjer so po vrstnem redu drugi najgloblji, do sedemkrat pa žlebiči na Komni presegajo globino največjih žlebičev na točki Vrtača pri Semiču. Največ je točk, kjer najdemo žlebiče, globoke do največ 7 cm (Mejni prehod Gorjansko, Nanos, Lipiški kamnolom, Župnica nad Ilirsko Bistrico, Višnje pri Ambrusu, Sinji vrh). Vrtača pri Semiču je v kategoriji najglobljih žlebičev nepričakovana, saj točka prejme podpovprečno količino padavin. Odgovor je v genezi teh največjih žlebičev, saj so najverjetneje vsaj delno nastali pod prstjo, kjer pa je korozija intenzivnejša. Nanos je v kategoriji najplitvejših žlebičev nepričakovan, saj točka prejme nadpovprečno količino padavin. Odgovor je v velikem naklonu površine kamninskega bloka, ki ne dopušča zadrževanja vode na površini kamninskega bloka. Žlebiči so najširši na Komni (do 60 cm), tem sledijo žlebiči na točki nad Planinskim poljem (40 cm) in žlebiči pri Vrtači pri Semiču (30 cm) ter žlebiči na Nanosu (15 cm). Na ostalih točkah (Mejni prehod Gorjansko, Lipiški kamnolom, Župnica nad Ilirsko Bistrico, Višnje pri Ambrusu, Sinji vrh) žlebiči dosegajo širino do največ 8 cm. Vrtača pri Semiču je v kategoriji najširših žlebičev nepričakovana, saj točka prejme podpovprečno količino padavin. Odgovor je ponovno v genezi največjih žlebičev (ti ne izkazujejo povprečnih velikosti žlebičev, ki so precej manjše), saj so najverjetneje vsaj delno nastali pod prstjo, kjer pa je korozija intenzivnejša. Žlebiči so najdaljši na Komni (nekaj metrov) in pri Vrtači pri Semiču (največ do 3 metre, v povprečju so precej krajši). Tem sledijo žlebiči s točke nad Planinskim poljem, z Nanosa in točke pri mejnem prehodu Gorjansko ter s točk Višnje pri Ambrusu in Sinji vrh (na teh točkah dosegajo dolžine do 70 cm). Najkrajše žlebiče najdemo na manjših naklonih točke pri mejnem prehodu Gorjansko, pri Lipici in pri Župnici nad Ilirsko Bistrico. Vrtača pri Semiču je v kategoriji najdaljših žlebičev nepričakovana, saj točka prejme podpovprečno količino padavin. Odgovor je ponovno v genezi največjih žlebičev, saj so najverjetneje vsaj delno nastali pod prstjo, kjer pa je korozija intenzivnejša. Ker je dolžina žlebičev kategorija, na katero naklon površine kamninskega bloka vpliva izjemno pomembno, lahko dolžine žlebičev v primeru Nanosa, podtočke 2 pri mejnem prehodu Gorjansko ter točke Sinji vrh povežemo z ugodnim, to je relativno visokim naklonom površine kamninskega bloka. Dolžino žlebičev pri Vrtači pri Semiču. Žlebičev s točke nad Planinskim poljem in točke Višnje pri Ambrusu ne moremo povezati z naklonom, saj je na teh točkah naklon površine kamninskega bloka, kjer se pojavljajo najdaljši žlebiči, majhen. Lahko pa jih povežemo z vsaj delno poraščenostjo z mahovi oziroma delnim nastankom pod prstjo. Majhno dolžino žlebičev na točki pri mejnem prehodu Gorjansko (podtočka 1), pri Lipici in pri Župnici nad Ilirsko Bistrico pa lahko ponovno povežemo z naklonom kamninskega bloka, ki je v tem primeru pomembno manjši, to je do 30° na določenih kamninskih blokih (obravnavali smo več različnih blokov). Ostrina je sicer kategorija, ki je kvantitativno ne moremo opisati. Podatke o ostrini grebenov med žlebiči smo zbirali in situ, pozneje pa smo jih primerjali med sabo. Najostrejše oblike smo našli na Komni in na Župnici nad Ilirsko Bistrico. Ostre, a v primerjavi s prejšnjima nekoliko manj, smo našli na točkah pri mejnem prehodu Gorjansko, Lipica, Sinji vrh. Srednje ostre oblike smo našli na točkah Višnje pri Ambrusu in Vrtača pri Semiču, še nekoliko manj ostre na Nanosu, zaobljene pa na točki nad Planinskim poljem, delno pri Višnjah in Ambrusu in delno pri Vrtači pri Semiču. Izjemno ostrino oblik na Komni lahko pripišemo predvsem prisotnosti snežnice, enak razlog je lahko v kombinaciji z izjemno poraščenostjo z algami in lišaji tudi pri točki Župnica nad Ilirsko Bistrico. Zaobljene oblike treh točk pa lahko pripisujemo delni poraščenosti z mahovi oziroma morebitnim delnim nastankom pod prstjo v preteklosti (Vrtača pri Semiču). Poleg poraščenosti z mahovi in lišaji ter poleg prisotnosti snežnice je lahko dodaten razlog za ostrino oblik predvsem tudi tekstura kamnine. Primerjava škavnic: Najglobljo škavnico smo opazovali na točki Vrtača pri Semiču (do 5 cm), tej sledi Lipiški kamnolom, nato pa ostale točke, kjer škavnice dosegajo največ 3 cm globine, to so Sinji vrh, Župnica nad Ilirsko Bistrico in mejni prehod Gorjansko. Najglobljo škavnico poglablja organski material, ki se nabira v njenem dnu, pri Lipiškem kamnolomu pa je njena lokacija ob izteku največjega strmca v površini kamninskega bloka ugodna za zbiranje vode in posledično hitrejši razvoj. Na Komni, na točki nad Planinskim poljem, na Nanosu in v Višnjah pri Ambrusu na lokaciji nismo našli škavnic. Na Komni in na točki nad Planinskim poljem nakloni za njihov razvoj niso primerni, v Višnjah pri Ambrusu pa so jih preoblikovali hitreje poglabljajoči se žlebiči. Najširša škavnica je bila opazovana pri Vrtači pri Semiču (15 cm), tej pa sledi Lipica (7 cm) in Sinji vrh (6 cm). Ožje škavnice smo opazovali pri mejnem prehodu Gorjansko (podtočka 1) in na Župnici nad Ilirsko Bistrico. Podtočka Gorjansko 1 je atmosferilijam najverjetneje izpostavljena relativno manj časa kot ostale točke in se zato škavnice niso uspele razviti v večjih dimenzijah. Na Župnici nad Ilirsko Bistrico oblika površine kamnine ni primerna za razvoj večjih škavnic, delno pa so določeni bloki kamnine najverjetneje na površju premalo časa za razvoj večjih škavnic. Najdaljša škavnica je bila opazovana pri Vrtači pri Semiču (30 cm), tej pa sledi Lipica (15 cm). Na ostalih točkah Sinji vrh, Župnica nad Ilirsko Bistrico in mejni prehod Gorjansko škavnice dosežejo največjo dolžino do 8 cm. Točke Lipica, Župnica nad Ilirsko Bistrico, Sinji vrh in Vrtača pri Semiču izkazujejo relativno ostrino robov škavnic. V primeru Lipice in Župnice lahko to pripišemo relativno močni poraščenosti z algami in lišaji. V primeru Sinjega vrha lahko to pripišemo drobnozrnavosti kamnine in delni poraščenosti z lišaji. V primeru Vrtače pri Semiču pa lahko to pripišemo močnejši in hitrejši koroziji zaradi prisotnosti organogenega CO2. Srednje ostre robove imajo škavnice na podtočki 1 ob mejnem prehodu Gorjansko, kar lahko pripišemo relativno mlademu stadiju razvoja škavnice. Škavnice, opazovane na točkah Lipica, Sinji vrh in Vrtača pri Semiču imajo ravna dna, medtem ko imajo škavnice na mejnem prehodu Gorjansko, na Župnici nad Ilirsko Bistrico ter mestoma na Sinjem vrhu neravna dna. To lahko pripišemo mestu nastanka, na primer nastanek na ozkem pregibu v naklonu površine kamninskega bloka, in strukturi kamnine. Nekatere škavnice se namreč dodatno poglabljajo skozi razpoke v njihovem dnu, kar poruši ravno obliko dna. Primerjava škrapelj: Največjo globino škraplje dosegajo na Komni, medtem ko so predvidoma izjemno globoke tudi pri Vrtači pri Semiču, kjer so na površju kamniti stožci kot močno korodiran ostanek nekdanjega verjetno subkutanega škrapljišča. Lezične škraplje so tudi na ostalih točkah (Vrtača pri Semiču, Višnje pri Ambrusu, Lipiški kamnolom in točka nad Planinskim poljem) globoke do 1 m, predvsem pa so vezane na debelino skladov, ki se močno razlikuje od točke do točke. Škrapelj nismo mogli jasno premeriti in opazovati na nekaterih točkah, saj so večinoma subkutane (Sinji vrh, Župnica nad Ilirsko Bistrico, Nanos, mejni prehod Gorjansko) in lahko o njihovih velikostih le ugibamo. Škrapljami so bile široke tudi do nekaj metrov. Tu že težko govorimo o škrapljišču, saj so najverjetneje njihove širine mestoma manjše, a jih zaradi pokritosti s prstjo ne moremo določiti. Opazovali smo tako le vidne dele, ki štrlijo iz prsti na površje. Širina škrapelj tako variira od nekaj centimetrov pri poklinastih škrapljah do nekaj metrov pri razpoklinskih škrapljah. Povprečja širin škrapelj je težko določiti že na mikrolokacijah, kaj šele povprečja vseh točk skupaj. Če upoštevamo stožce pri Vrtači pri Semiču kot ostanek škrapljišča, potem so najširši grebeni na škrapljah na tej točki, seveda pa tudi na točki Komna. Na obeh dosegajo razsežnosti več metrov. To dejstvo kaže na nerazčlenjenost plasti kamnine, ki dopušča tako velike bloke, na katerih se lahko razvijejo žlebovi, žlebiči in mikrožlebiči. Precej manjših razsežnosti so grebeni na ostalih točkah (Sinji vrh, Višnje pri Ambrusu, Lipiški kamnolom in Notranjsko podolje nad Planinskim poljem), kjer je tudi teren bolj razgiban prav zaradi škrapelj. Sodeč po predstavljenih rezultatih sta najpomembnejša dejavnika, ki generalno vplivata na oblike in pojavnosti drobnih površinskih korozijskih oblik, višina padavin in njihova oblika ter naklon površine kamninskega bloka. Temperatura je v tem primeru pomembna predvsem s stališča vpliva na obliko padavin, saj vpliva na nastanek in obstoj snežne odeje, lega kamninskega bloka (v gozdu ali na prostem) ter njegova ekspozicija pa vplivata na poraščenost z mahovi, lišaji in algami. Potem, ko smo ugotovili razlike v pojavnosti in oblikah drobnih površinskih korozijskih oblik, smo jih združili z zbranimi kvantitativnimi podatki. Predvidevali smo, da bomo s tem, ko bomo določenemu razredu kvantitativnih podatkov pripisali posamezne točke in z njimi oblike, ugotovili razloge za razlike med oblikami, ki se pojavljajo na posamezni točki. Razloge za razlike smo želeli določiti čim bolj pregledno, hkrati pa smo želeli podatke pregledno uporabiti pri tipizaciji območij. Zato smo za vsak dejavnik, ki sodeč po prebrani literaturi vpliva na obliko in pojavnost drobnih površinskih korozijskih oblik, predstavili posebej in ga po različnih ključih razdelili v razrede. Predvidevali smo, da bomo vsakemu razredu določenega dejavnika lahko pripisali vsaj eno od točk in tako določili eno izmed možnosti tipizacije območij, vključenih v raziskavo. V prvo skupino z nadpovprečno višino padavin so se uvrstile Komna, Notranjsko podolje nad Planinskim jezerom in Nanos (na vseh treh točkah tudi snežna odeja obstane nadpovprečno dolgo). Oblike so relativno večjih dimenzij, ostre predvsem na Komni (kar lahko pripišemo dolgemu obstoju snežne odeje), predvsem pa so na splošno globlje in daljše, opazimo pa tudi relativno odsotnost najmanjših drobnih površinskih korozijskih oblik. Vzrok tega je lahko učinek visoke količine dežnih in snežnih padavin, saj manjše in drobne oblike nastajajo kot posledica milejših in predvsem ne obilnih padavin. Hkrati lahko velikost oblik prav tako brez dvoma povežemo z nadpovprečno količino dni s snežno odejo, saj že Gams ugotavlja (1965, str. 136-137), da je snežnica precej bolj korozivna od dežnih padavin. V drugo skupino s povprečno višino padavin so se uvrstile Župnica nad Ilirsko Bistrico, Lipica in Gorjansko. Na Župnici snežna odeja sicer obstane povprečno dolgo (okoli slovenskega povprečja), medtem ko v Lipici in Gorjanskem zaradi bližine Jadranskega morja snežna odeja obstane podpovprečno dolgo. Oblike pri teh treh točkah so izjemno ostre, a hkrati manjše oziroma ožje, kot smo jih srečevali drugje (razen v primeru Župnice), kar skoraj z gotovostjo lahko pripišemo odsotnosti snežne odeje, ki jo je že Gams (1965, str. 136-137) omenjal kot pospeševalko korozije. Relativno močno ostrino oblik lahko v primeru Lipice in Gorjanskega pripišemo relativni čistosti apnenca, v primeru Župnice pa precejšnji prisotnosti snežne odeje in izjemno močni pokritosti kamninskega bloka z lišaji in algami. Zagotovo lahko ostrino oblik na Župnici pripišemo tudi visoki količini padavin, pa četudi je ta v okvirih slovenskega povprečja. V tretjo skupino s podpovprečno višino padavin so se uvrstili Sinji vrh, Semič in Ambrus, na teh točkah pa je tudi obstanek snežne odeje v okvirih slovenskega povprečja. Ta skupina odstopa od naših pričakovanj, saj bi glede na podpovprečno višino padavin, ki jo prejmejo točke, prav tukaj pričakovali najmanjše oblike. To pričakovanje se je izpolnilo le v primeru Sinjega vrha, kjer so oblike najbolj drobne, predvsem ne dosegajo širin in globin oblik na ostalih točkah (hkrati so zaradi ugodnega naklona kamninskega bloka daljše kot npr. v Lipici, kjer je naklon manj ugoden). So pa relativno ostrejše kot je povprečje skupine, kar lahko pripišemo relativno močni poraščenosti z lišaji in algami. V Višnjah pri Ambrusu in pri Vrtači pri Semiču pa so oblike mestoma nadpovprečno velike, pričakovali bi najmanjše v primerjavi z ostalima skupinama. Tako pa so oblike na slednjih dveh točkah manjše od oblik v skupini z nadpovprečno višino padavin in večje od oblik v skupini s povprečno višino padavin. Pri Vrtači pri Semiču na primer najdemo tudi izjemno velike žlebiče in škavnice, pri Višnjah pri Ambrusu pa najdemo tudi precej izrazite žlebiče. Temu mestoma botruje poraščenost z mahovi (mestoma: Višnje pri Ambrusu) oziroma deloma subkutani nastanek v preteklosti (mestoma: Vrtača pri Semiču). Oblike na treh točkah iz te skupine so mestoma srednje ostre do ostre in mehkeje prehajajo druga v drugo. V povprečju ne dosegajo ostrine ostalih dveh skupin točk in velikosti prve skupine z nadpovprečno višino padavin. Kljub temu, da točki Vrtača pri Semiču in Višnje pri Ambrusu nekoliko odstopata od pričakovanih rezultatov, lahko s precejšno gotovostjo trdimo, da visoka količina padavin, posebej v povezavi s snežnico, ustvarja izrazite in nadpovprečno velike površinske korozijske oblike ter močno vpliva na obliko in pojavnost drobnih površinskih korozijskih oblik. Obratno majhna količina padavin ustvarja manjše površinske korozijske oblike. Odstopanje dveh točk od povprečja lahko razložimo z njunimi specifikami; oblike na točki Višnje pri Ambrusu so mestoma večje, kot bi jih pričakovali zaradi poraščenosti z mahovi, oblike na točki Vrtača pri Semiču pa so delno nastajale subkutano. Zaključimo lahko tudi, da ostrino oblik v povezavi z visoko višino padavin determinira tudi poraščenost z lišaji, algami in mahovi, hkrati pa lahko na ostrino in obliko posamezne oblike vpliva tudi tekstura kamnine in njena mikrostruktura. Pri obravnavanju drobnih površinskih korozijskih oblik moramo tako poleg višine padavin upoštevati tudi morebitno poraščenost z lišaji in algami ter zgodovino kraškega razvoja točke. Vsekakor pa lahko rečemo, da je višina padavin najpomembnejši dejavnik v dimenzijskih razlikah oblik (predvsem širini in globini), medtem ko ostali dejavniki bolj vplivajo na zaobljenost/ostrino, dolžino in proporce oblik. Temperature pomembno vplivajo na hitrost korozije oziroma na sposobnost vode za sprejem ogljikovega dioksida, ki po reakciji okisa vodo. Kot je znano, se med temperaturama 0 in 20° C količina raztopljenega CO2 razpolovi, med 0 in 35° C pa se ta količina zniža na tretjino (Jennings, 1985, str. 20-22). Poleg tega vplivajo tudi na obstoj snežne odeje. S to teorijo smo se lotili primerjave povprečne letne višine padavin in srednjih letnih temperatur od točke do točke. Podatki o padavinah so zaradi mnogih postaj po Sloveniji relativno verodostojni, medtem ko je pri temperaturnih postajah mestoma precejšnja razlika v nadmorski višini. Pri tem smo srednje letne temperature preračunali glede na nadmorski višini lokacije in temperaturne postaje po sistemu: padec temperature za 0,5° C na 100 m višinske razlike med točko in temperaturno postajo. Zanimivo je bilo primerjati predvsem območja, ki imajo najnižjo srednjo letno temperaturo ter visoke padavine, in območja, ki imajo visoko srednjo letno temperaturo ter nizke padavine. Točke smo primerjali le glede na velikost oblik (ne pa tudi zaobljenost ali robatost), saj na slednje močneje vplivajo tudi drugi, pomembnejši dejavniki, npr. naklon. Rezultati bi sicer potrebovali globljo obravnavo, ki pa je zaradi pomanjkanja raziskovalnih sredstev nismo mogli izvršiti. Kljub temu bi bilo ob razširitvi raziskave smiselno podrobneje obravnavati tudi ta vidik. Rezultate prikazujemo v spodnji tabeli, komentar pa za njo. Primerjali smo le žlebiče, saj se pojavljajo na vseh točkah in jih je zato tudi najlažje primerjati. Določiti ločnice, ki ločujejo med srednjimi in majhnimi ter srednjimi in velikimi oblikami, je težko. Zato točk, ki izkazujejo povprečja količine padavin in višine letne temperature, niti ni smiselno obravnavati. Naši podatki so zgolj približni in je zato v tej obliki in na tej ravni najbolj smiselno primerjati le ekstreme. Že na prvi pogled lahko ugotovimo, da točke z relativno visokimi padavinami in relativno nizkimi letnimi temperaturami izkazujejo največje oblike (npr. Komna in Nanos). Točka nad Planinskim poljem je izjema, saj ima relativno visoko letno temperaturo, a je večina oblik pod rastjem in mahovi, kar je vzrok za nekoliko večje oblike. Točke z visokimi temperaturami in nizkimi padavinami imajo manjše oblike. Predvsem to velja za Višnje pri Ambrusu in Sinji vrh, medtem ko so oblike na točkah mejni prehod Gorjansko in Lipiški kamnolom dimenzijsko podobne tistim v Višnjah in na Sinjem vrhu, kljub temu, da na Matičnem Krasu pade več padavin. Vrtača pri Semiču in Župnica nad Ilirsko Bistrico sta ponovno izjemi. Točka pri Semiču je bila podvržena močni koroziji v preteklosti, ko je subkutano nastalo danes razgaljeno kamnito površje, a površinske oblike, ki nastajajo danes, so tudi v Semiču majhne. Odstopanje Župnice od pričakovanj (visoka količina padavin in relativno nizka letna temperatura) je zanimivo, a ga lahko v celoti pojasnimo z relativno mladostjo oblik, saj kamninski blok, ki smo ga proučevali, atmosferilijam najverjetneje ni izpostavljen tako dolgo kot kamninski bloki na ostalih točkah. Iz zbranih podatkov ne moremo zagotovo potrditi zveze med srednjo letno temperaturo in izraženimi oblikami. Potrebno bi jih bilo raziskati bolj natančno, saj je to ena od možnosti za nastanek razlik v oblikah in pojavnosti drobnih površinskih korozijskih oblik, ki je v literaturi slabo zastopana. S kategorijo naklon površine kamninskega bloka smo imeli največ težav. Najprej zato, ker se v literaturi pojavljajo različne kategorizacije in razdelitve naklonov. Določiti mejo, kjer se značilnosti toka spremenijo in bistveno vplivajo na razlike v oblikah drobnih površinskih korozijskih oblik, je zelo zahtevno delo, hkrati pa ne more veljati za tipe kamnine in tipe krasa. Zato smo pregledali kar nekaj gradiv, ki bi vsebovala raziskave količine korozije v povezavi z naklonom površine korodirane kamnine. Raziskava, ki je bila tudi našim rezultatom najbližje (območja proučevanja so geografsko in genetsko še najbolj podobna našemu krasu), je raziskava Franca Cucchija in Fabia Fortija (1986, str. 99-101), ki smo jo podrobneje predstavili že v poglavju 2.1.2.5. Avtorja sta ugotovila, da je korozija najmočnejša na naklonih okoli 20°, v gorah pa je največja tudi do naklona 55°. Od 60° naprej pa so izsledki nejasni. Glede na podatke s Kanina naj bi se korozija ponovno povišala na okoli 80° naklona, medtem ko je za ostale točke težko reči, saj takšnih naklonov niso vključili. Tudi po Fordu in Williamsu (1992, str. 382-286) se žlebiči z naklonom podaljšujejo in se najdaljši (po veliko raziskavah) pojavljajo med 25 in 60° naklona. Jennings (1985, str. 75) prav tako omeni, da so se najdaljši žlebiči po njegovih meritvah pojavili na naklonih od 60-65°. Glede na prebrano literaturo smo določili tri naklonske razrede. Predpostavljali smo, da bodo razredi 0-20°, 20-60° in 60-90° tudi glede na naše rezultate najbolj primerni za smiselno kategorizacijo oblik v skupine, znotraj katerih se pojavlja približno podobna stopnja korozije. Seveda smo pri obravnavi oblik s stališča naklona kamninskega bloka upoštevali le žlebiče, saj je izmed proučevanih le-ta oblika tista, na obliko katere različni nakloni površin kamninskih blokov vplivajo neposredno. Škavnice so vezane le na večinoma vodoravne površine oziroma vodoravne pregibe med deli kamninskega bloka, škraplje pa so genetsko bolj odvisne od razpokanosti kamnine, vpada in debeline skladov oziroma plasti. Zato bomo v tem poglavju obravnavali le obliko žlebičev. Naklone smo razdelili v tri razrede, in sicer: 0 do 20°, 20 do 60° in 60 do 90°. Na terenu smo in situ ugotavljali, da točkam, na katerih smo proučevali več različnih in med sabo ločenih kamninskih blokov, ne moremo pripisati povprečnega naklona površine le-teh, saj lahko to neposredno vpliva na rezultate. Zato smo natančno merili naklone vsakega posameznega kamninskega bloka. Nekatere točke so izkazovale zelo raznolike naklone površin kamninskih blokov. Površini kamninskih blokov na točki Gorjansko sta na primer bili popolnoma različnih naklonov (ena do 20°, druga nad 60 °). Zaradi teh razlik znotraj točk smo isto točko uvrstili tudi v več kot en razred, če so to zahtevali rezultati meritev naklonov površin kamninskih blokov. V prvi razred, od 0° do 20° so se uvrstile naslednje točke (poleg vsake so tudi značilnosti): Mejni prehod Gorjansko: srednje široki (v primerjavi z globino in dolžino), plitvi in kratki žlebiči; Lipiški kamnolom: srednje široki (v primerjavi z globino in dolžino), plitvi in kratki žlebiči; Župnica nad Ilirsko Bistrico: srednje široki (v primerjavi z globino in dolžino), srednje plitvi in relativno kratki žlebiči, nekateri na najnižjih naklonih izjemno neizraziti, brez prave smeri, segajoči v vse strani; Višnje pri Ambrusu: neizraziti, brez prave smeri, segajoči v vse strani; in Vrtača pri Semiču: neizraziti, brez prave smeri, segajoči v vse strani. V tem razredu so oblike neizrazite, če pa so izrazite, segajo v vse smeri brez pravega reda. Žlebiči v tem razredu so kratki, bolj široki kot globoki, velikokrat potekajo v vse smeri z vrha kamninskega bloka. V tem naklonskem razredu so pogosti tudi različni razjedki, ki jih zaradi oblike ne moremo karakterizirati kot žlebiče. V drugi razred, od 20° do 60° so se uvrstile naslednje točke (poleg vsake so tudi značilnosti): Komna: izjemno dolge, izjemno globoke in široke ter ostre oblike; Notranjsko podolje nad Planinskim poljem: dolge, globoke in široke oblike (zaobljene zaradi prisotnosti mahov); Višnje pri Ambrusu: srednje globoke in srednje široke, precej dolge oblike (zaobljene zaradi prisotnosti mahov); in Vrtača pri Semiču: globoke, široke in mestoma izjemno dolge oblike. V tem razredu so žlebiči izraziti, večinoma globoki in široki ter dolgi, če to dopušča oblika in velikost kamninskega bloka. Pri tem moramo opomniti, da so oblike na točki nad Planinskim poljem ter del oblik v Višnjah nastale pod mahovi, kar jim daje zaobljenost in omogoča intenzivnejšo korozijo, hkrati pa so določene oblike pri Vrtači pri Semiču vsaj deloma nastale subkutano z močnejšo korozijo. Kljub tem dejstvom lahko naklon tudi v teh primerih upoštevamo kot pomembni dejavnik, saj v vsakem primeru vpliva na intenzivnost toka korozivne vode. Povzamemo lahko, da so za razvoj velikih in izrazitih oblik nakloni od 20 do 60° najugodnejši. V tretji razred, od 60° do 90° so se uvrstile naslednje točke (poleg vsake so tudi značilnosti): Mejni prehod Gorjansko: ozki, plitki in dolgi žlebiči, potekajo izrazito vzporedno; Nanos: srednje globoki in dolgi žlebiči, potekajo vzporedno; Višnje pri Ambrusu: iz poklinastih škrapelj vodijo solzajni žlebiči, ki so plitki in kratki (naklon skoraj 90°), solzajni na nekoliko manjšem naklonu do 80° pa so širši in nekoliko daljši, potekajo vzporedno; Sinji vrh: ozki, plitki in dolgi, potekajo izrazito vzporedno; in Vrtača pri Semiču: srednje dolgi, ozki in plitki, potekajo izrazito vzporedno, z izjemo žlebičev, ki so vsaj delno nastali subkutano in so izjemnih dimenzij, tako dolžin kot tudi širin in globin. V tem razredu so žlebiči, če so neposredno izpostavljeni atmosferilijam, ozki, plitki in predvsem dolgi. Pri točkah je prišlo do določenih odstopanj. Tako so žlebiči na Nanosu in žlebiči na točki Višnje pri Ambrusu na naklonu do 80° solzajni. Vrh kamninskega bloka je pokrit bodisi s slojem prsti ali mahovi, ki zadržujejo vodo, ta se navzame organogenega CO2 in nato postopoma teče po kamnini. Tako lahko ustvari širše in globlje oblike, kot bi jih pričakovali na tovrstnih naklonih. Prav tako lahko med izjeme štejemo tudi žlebove na nekaterih kamninskih blokih na točki Vrtača pri Semiču, ki so najverjetneje nastali vsaj delno subkutano, kar je vplivalo na njihove dimenzije. Prav v tem razredu je prišlo do precej odstopanj od rezultatov, ki smo jih pričakovali (pričakovali smo dolge, ozke in plitke žlebiče). Tudi strokovna literatura se na tem področju ne more zediniti, zato smo tak rezultat tudi pričakovali, hkrati pa je vsako točko potrebno obravnavati individualno. Vsekakor pa lahko zaključimo, da se le v tem naklonskem razredu pojavljajo fini in ozki ter pravilno, pogosto vzporedno razporejeni žlebiči. Njihova dolžina je poleg dejavnika naklona odvisna tudi od drugih dejavnikov, močno je na primer odvisna tudi od debeline skladov in topografije kamninskega bloka. Če bi povzeli in rezultate strnili v splošno ugotovitev, bi lahko rekli, da lahko vsakemu naklonskemu razredu pripišemo tipično lastnost žlebičev. Vsak razred izkazuje svoje izjeme, ki pa ne ovržejo teorije, saj oblikovne izjeme nastajajo zaradi različnih drugih dejavnikov (subkutani nastanek, poraščenost z mahovi, debelina skladov, topografija kamninskega bloka). Tako lahko zaključimo, da so za naklone od 0° do 20° značilni predvsem bolj široki kot globoki in večinoma kratki žlebiči, segajoči v vse smeri, za naklone od 20° do 60° so značilni izraziti, globoki, široki in dolgi žlebiči (kjer to dopušča oblika kamninskega bloka), za naklone od 60° do 90° pa so značilni ozki, plitki in dolgi žlebiči (kjer to dopušča oblika kamninskega bloka), večinoma potekajoči vzporedno. Enako kot so se pri raziskavi Franca Cucchija in Fabia Fortija (1986, str. 99-101) pokazali zanimivi rezultati v povezavi z naklonom površine kamninskega bloka, so se še bolj presenetljive razlike pokazale pri ekspozicijah, čeprav jih v hipotezi na začetku nismo pričakovali. Njuna raziskava je pokazala, da so skoraj praviloma zelo očitne razlike v stopnji korozije med južnimi in severnimi ekspozicijami. Na severnih je korozija precej skromnejša kot na južnih, ponekod tudi do polovico. To lahko delno pripisujemo večji biološki produktivnosti južnih pobočij, ki, kot je znano, občutno vpliva na korozijo. Jennings (1985, str. 76) na primer omeni zanimiv vidik razvoja žlebičev na Krasu pri Briščikih (Borgo Grotta gigante), kjer so se močneje razvili na južnih ekspozicijah, ko so se na kamnini bolje razvijali lišaji in alge ter tako povečevali agresivnost na kamnino. Seveda lahko v določenih primerih pomislimo tudi na orografske padavine, ki prihajajo z juga. A vendar bi lahko zaradi pestrosti klimatskih situacij v tem predelu sveta to možnost izključili in velike razlike v količini korozije pripisali ekspoziciji in posledicam, ki jih prinaša takšna lega predvsem v zvezi z biološko produkcijo. Na drugi strani pa je potrebno upoštevati tudi, da se mahovi redko razvijejo na prisojnih straneh, saj se njihove korenine prehitro osušijo, na severnih straneh pa se vlaga zadrži dlje in so tako tudi pogoji za njihovo rast boljši. Kar se ekspozicij tiče, nam ni uspelo poiskati lokacij, ki bi se enakomerno porazdelile po ekspozicijskih razredih. Prav tako imamo, ko govorimo o ekspozicijah, v mislih prevladujoče ekspozicije površin kamninskih blokov, na katerih smo opazovali drobne površinske korozijske oblik (nekaj izjem nismo upoštevali, so pa omenjene v tekstu pri analizi točk). V skupini severnih ekspozicij sta tako uvrščeni le Komna in Lipica. Komna ne izkazuje posebnosti zaradi te lege. V Lipici so oblike krajše, kot so sicer na južnih legah ob takšnem naklonu in višini padavin, a bi zaradi majhnega vzorca težko trdili, da gre za pravilo. V skupini južnih ekspozicij pa so Semič, Nanos, Sinji vrh, Gorjansko, Višnje, Notranjsko podolje nad Planinskim poljem in Župnica nad Ilirsko Bistrico. Tudi če primerjamo severne in južne ekspozicije iz vseh možnih zornih kotov, je težko reči, da so določene značilnosti posledica izključno ekspozicije. Hkrati je potrebno tudi upoštevati, da južne ekspozicije niso vedno sončne. Lep primer za to je točka nad Planinskim poljem, kjer obravnavani kamninski bloki ležijo bolj ali manj v senci, kljub temu, da je ekspozicija njihovega površja pretežno južna. Lokacijo preraščajo mahovi, ki vplivajo na hitrost korozije. Slednje spoznanje je dokaz, da bi bilo potrebno za potrditev teorije, da ekspozicija vpliva na razvoj oblik, proučiti precej večji vzorec. Skozi sistematično analizo in sintezo na terenu in v kabinetu zbranih podatkov so se izrisali okviri, znotraj katerih je mogoče nadaljnje delo. Domneve, ki smo jih zapisali, so rezultat analize devetih točk, kar je premalo za izključitev napake. Kljub vsemu so rezultati dober pokazatelj dejstva, da je tudi z manjšim številom skrbno izbranih točk mogoče določiti nekatera pravila in zakonitosti. Kljub dilemam smo lahko glede na razdelitve po vplivih potegnili vzporednice med posameznimi skupinami in zaključili z okvirnimi spoznanji. Podatki o velikosti, oblikah in pojavnosti drobnih površinskih korozijskih oblik, terenski podatki in kabinetni kvantitativni podatki so bili skrbno zbrani. Po primerjanjih in uvrstitvah točk v razrede dejavnikov smo lahko v sklepu predstavili ugotovitve in jih sklenili v tipizacijo. To smo oblikovali glede na razporeditev točk in njihovih oblik po razredih vplivnih dejavnikov, ki smo jih glede na pregledano literaturo določili v prejšnjih poglavjih. Glede na rezultate, ki smo jih dobili, se je za najbolj smiselno izkazalo, da oblike okvirno tipiziramo v tri poglavitne tipe glede na najpomembnejši dejavnik, povprečno letno višino padavin. Ta je tudi v literaturi največkrat omenjen kot najpomembnejši dejavnik za razvoj in obliko drobnih površinskih korozijskih oblik. Tako smo dobili tri glavne tipe, ki tudi ustrezajo zaokroženim območjem v Sloveniji, gledano prostorsko in klimatsko. Glede na naklonske razrede pa smo lahko določili podtipe. Poleg vsakega podtipa smo zapisali točko, ki mu je v povprečju najbližje. Dejavnika ekspozicije kljub poprejšnjim predvidevanjem nismo upoštevali, saj točke po obeh razredih, torej razredu severne in južne ekspozicije, niso enakomerno razporejene, hkrati pa smo presodili, da razlike vsaj pri tem dejavniku pri tako majhnem vzorcu ne gre iskati. Prav tako pri končni tipizaciji nismo upoštevali dejavnika srednje letne temperature, saj smo imeli premalo podatkov za znanstveno obravnavo. Pri končni tipizaciji tudi nismo upoštevali dejavnika poraščenosti z mahovi, lišaji in algami, kljub temu, da je le-ta izjemno pomemben za razvoj nekaterih oblik. Tega dejavnika namreč ne moremo omejiti na določeno območje, ampak se lahko pojavi kjerkoli, če so zato primerni klimatski in lokacijski pogoji. TIP: NADPOVPREČNA (nad 1617 mm) VIŠINA PADAVIN (Območje Alp in visokih dinarskih planot) Temu tipu pripadajo izrazite, nadpovprečno velike oblike. Naklon določa podtipe z ostalimi značilnostmi oblik. Podtip A: na podpovprečnih naklonih (do 20°) Oblike so povprečno bolj široke kot globoke, krajše od oblik na večjih naklonih in srednje ostre. Na višjo stopnjo korozije zaradi relativno visoke količine padavin območja kaže močno korodirano in škrapljasto površje. TOČKA: Notranjsko podolje nad Planinskim poljem (prisotna je poraščenost z mahovi, kar daje oblikam zaobljen značaj) Podtip B: na srednjih naklonih (20-60°) Oblike so izjemnih razsežnosti, zelo velike, globoke, dolge in ostre. Zaobljene oblike najdemo le ob prisotnosti rastja in prsti. Izjemno korodirano površje lahko pripišemo tudi obstojnosti snežne odeje zaradi nižje letne temperature in severne ekspozicije. TOČKA: Komna Podtip C: na nadpovprečnih naklonih (60-90°) Oblike so večje kot na točkah s povprečno količino padavin na enakih, precej široke v primerjavi z njihovo globino, relativno neostre in srednje dolge, vzporedno potekajoče. TOČKA: Nanos TIP: POVPREČNA (1417mm-1617mm) (območje jugozahodne Slovenije) VIŠINA PADAVIN Temu tipu pripadajo srednje velike in srednje ostre oblike. Naklon določa podtipe z ostalimi značilnostmi oblik. Podtip A: na podpovprečnih naklonih (do 20°) Oblike so povprečno bolj široke kot globoke, krajše od oblik na večjih naklonih in srednje ostre. Škavnice so v povprečju večje kot na točkah 3. tipa. TOČKI: Mejni prehod Gorjansko – podtočka 1, Lipiški kamnolom Podtip B: na srednjih naklonih (20-60°) Oblike so ostre, starejše oblike so velike in globoke, na večjih naklonih dolge. Precej korodirano površje lahko pripišemo obstojnosti snežne odeje zaradi nižje letne temperature. TOČKA: Župnica nad Ilirsko Bistrico Podtip C: na nadpovprečnih naklonih (60-90°) Oblike so izrazite, dolge, žlebiči potekajo vzporedno, oblike so ozke in plitke, ostre in dolge. TOČKA: Mejni prehod Gorjansko – podtočka 2 TIP: PODPOVPREČNA (pod 1417 mm) VIŠINA PADAVIN (območje jugovzhodne Slovenije) Temu tipu pripadajo manjše (kadar ne gre za reliktne ostanke pretekle subkutane korozije) in povprečno srednje ostre oblike. Naklon določa podtipe z ostalimi značilnostmi oblik. Podtip A: na podpovprečnih naklonih (do 20°) Oblike so povprečno bolj široke kot globoke, krajše od oblik na večjih naklonih in srednje ostre do ostre. Škavnice so relativno manjše in bolj neizrazite (prehajajo v druge oblike) kot pri ostalih podtipih (razen pri Vrtači pri Semiču, kjer so precejšnjih razsežnosti zaradi delovanja drugih dejavnikov). TOČKI: Višnje pri Ambrusu, delno Vrtača pri Semiču (škavnice) Podtip B: na srednjih naklonih (20-60°) Oblike so manj ostre kot pri 2. tipu, starejše oblike (kamniti stožci, stari žlebiči, nastali delno subkutano) so velike in globoke, na večjih naklonih srednje dolge, precej manj kot pri tipu 1 in 2, mlajše oblike pa so v primerjavi s prejšnjima tipoma precej manj izrazite. TOČKA: Vrtača pri Semiču Podtip C: na nadpovprečnih naklonih (60-90°) Oblike so srednje izrazite, dolge, žlebiči potekajo vzporedno, oblike so precej ozke in plitke ter ostre. TOČKA: Sinji vrh Predvidevamo, da bi ob večjem vzorcu bilo mogoče tipe še natančneje definirati, zagotovo pa bi se tipizacija zapletla takoj, ko bi kot dejavnik vključili npr. časovno izpostavljenost kamninskih blokov. Hkrati pa bi se lahko izkazalo za nepotrebno imeti toliko podtipov, saj bi morda določene zaključke glede na večjo količino podatkov lahko posplošili, saj bi se s kvantiteto podatkov zmanjšala možnost napake (ta lahko na primer nastane, če na določenem območju najdemo ekstrem in ne povprečja). Prav tako bi se pokazala širši pregled pojavov in bi tipizacija bila najverjetneje bolj preprosta. Možno pa je tudi, da bi se pokazala potreba po dodatnih podtipih ali popolnoma drugačnem definiranju tipov, katerih opredelitev se ne bi naslanjala le na enega od dejavnikov, ampak bi se dejavniki združili že v opredelitvi tipa.  V hipotezi smo predvidevali, da bodo raziskave skupaj s kabinetnim delom pokazale, da se drobne površinske korozijske oblike v Sloveniji razlikujejo glede na njihovo makro in mikro lego ter klimo, ki so ji izpostavljene. Predvidevali smo, da bodo ugotovitve vsaj delno podvržene subjektivni oceni avtorja ter da razlike najverjetneje ne bodo očitne. Kljub temu smo menili, da bo iz ugotovitev mogoče izločiti okvirno tipizacijo območij, na katerih se pojavljajo drobne površinske korozijske oblike. Ko smo skrbno izbrali in določili devet točk, ki naj bi bile v dejavnikih, za katere smo predvidevali, da najmočneje vplivajo na obliko in pojavnost oblik, čimbolj različne, smo začeli s terenskim delom. Že na prvi pogled so bile oblike precej različne, a za dokončno potrditev ali ovržbo hipoteze je bilo potrebno pregledati literaturo in dodatne statistične podatke. Po pregledu literature smo ugotovili, da nam ta ne bo ponudila rešitve. Rezultati so ob analizi kljub relativno majhnemu številu točk pokazali pomembne razlike v pojavnosti in oblikah drobnih površinskih korozijskih oblik. Dejavnik, ki na rezultat najmočneje vpliva, je višina padavin. V povprečju bi lahko zaključili, da so na točkah z nadpovprečno višino padavin oblike izrazite, na točkah s podpovprečno višino padavin pa so oblike bolj fine, predvsem pa manjše. Mikrolokacijsko gledano se je kot pomemben dejavnik izkazal naklon. V povprečju bi lahko zaključili, da so na kamninskih blokih z visokimi nakloni oblike geometrijsko pravilnejših oblik (vzporedne, ravno potekajoče) in so v povprečju tanke in dolge, kolikor dopušča velikost kamninskega bloka, na točkah s majhnimi nakloni pa so oblike v povprečju bolj široke kot globoke, kratke in potekajoče v vse strani kamninskega bloka. Kot pomemben mikrolokacijski dejavnik se je izkazala tudi poraščenost površine kamnine z lišaji, algami in mahovi. Kjer se pojavljajo slednji, je površina kamnin precej zaobljena, daje videz subkutanega nastanka, oblike pa so zaradi vezave vode z organogenim CO2 lahko tudi večje, kot bi bile, če bi nastale na goli površini. Delovanje lišajev in alg pa na oblike učinkuje predvsem tako, da jim daje robat videz, ponekod pa tudi izjemno ostrino, ki je sicer ne bi pričakovali. Vplivov temperatur in ekspozicije nismo podrobneje raziskovali, saj bi vključitev teh dveh dejavnikov zahtevala precej obsežnejše analize več točk v različnih območjih. Rezultat naše raziskave so tako trije glavni tipi, ki imajo vsak po 3 podtipe, seveda glede na točke, ki smo jih obravnavali. Če bi bilo točk proučevanja več, bi se, predvidevamo, razlike pokazale še močneje, hkrati pa bi lahko hipoteza pri potrditvi imela trdnejše osnove. Lahko bi se tudi izkazalo, da je tipov v Sloveniji več, seveda ob upoštevanju dejavnikov, ki smo jih obravnavali, in dejavnikov, ki smo jih izločili že v začetku. Tako smo svojo hipotezo sicer potrdili (območja je mogoče tipizirati), vprašanje ustreznosti takšne razdelitve in možnost aplikacije le-te na širša območja pa nista zaključena. Z obsežnim primerjanjem rezultatov smo lahko sklenili določene vzporednice in zaključke, ti pa naj služijo kot podlaga za nadaljnje, natančnejše delo. Pri potrjevanju/ovržbi hipoteze nam je na primer manjkalo precej podatkov, hkrati pa vzorec raziskave ni bil dovolj obsežen. Za raziskovalno delo, na koncu katerega bi lahko hipotezo dokončno potrdili, bi, predvidevamo glede na izkušnje iz terena, morali obravnavati najmanj štiri- do petkrat toliko točk, kot smo jih, torej okoli 40-50 točk. Dopuščamo namreč možnost, da na širšem območju terena nismo našli točke, ki bi ponazarjala povprečje tega širšega območja, ampak ekstrem. To dejstvo bi tako lahko močno vplivalo na rezultate. A ker so bila kot rezultat tipizacije izločena tri bolj ali manj zaokrožena območja, lahko rečemo, da smo izbrali primerne točke, saj se je vsaka od njih izkazala za nekaj posebnega, hkrati pa smo jo lahko pripisali določenemu tipu. Tipi so, glede na dejstva, ki smo jih ugotovili, po našem mnenju razdeljeni korektno, a tipizacija glede na premajhen obseg vzorca proučevanja ne more biti podlaga za interpolacijo na celotno slovensko ozemlje. Vsekakor smo mnenja, da se predstavljena tipizacija lahko uporabi kot metodološka osnova za nadgradnjo tega dela.. Tematika je redko obravnavana, a je zagotovo ena tistih, ki odraža dinamiko procesov na krasu. Mikrožlebiči lahko z delovanjem močno korozivne vode nastanejo že v nekaj letih, škavnice pa v nekaj desetletjih. Drobne površinske korozijske oblike so torej pojavne oblike, ki se oblikujejo v današnjem času, in so zato še toliko bolj zanimive in primerne za poglobljene raziskave. Tema drobnih površinskih korozijskih oblik je v krasoslovju še vedno nekoliko obrobna, a z razumevanjem procesov in mehanizmov za nastanek teh oblik lahko začnemo na drugačen način spoznavati mehanizme drugih kraških oblik in procesov. To lahko vodi v nova spoznanja v krasoslovju. Tematika, tako menimo, ponuja mnogo več, kot se zdi na prvi pogled, in je lahko nova osnova za novo razumevanje krasa, njegovih procesov in pojavov. Spoznanja, ki smo jih predstavili v tem diplomskem delu, pa so lahko dobra osnova za obsežnejše, natančnejše in znanstveno potrjeno delo.  