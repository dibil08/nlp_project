Dobrovlje ali Dobroveljska planota je kraška planota na obrobju Celjske kotline. Namen diplomske naloge je preučiti fizičnogeografske in geomorfološke značilnosti Dobroveljske planote s poudarkom na identifikaciji geomorfoloških oblik kontaktnega krasa in pojasnitvi njihovega nastanka. Za dosego namena, je smo pregledali obstoječa literatura, ki se nanaša na območje Dobroveljske planote ter strokovna literatura, ki se nanaša na kontaktni kras in njegove značilne geomorfološke oblike. S pregledom geografskega in geološkega kartografskega gradiva smo se pripravili na terensko delo. Na terenu smo identificirali tri lokacije, kjer je kontaktni kras najbolj izrazit in jih podrobneje preučili. Te so pod sv. Urbanom, pod sv. Katarino in nad Starim (Žovneškim) gradom. Nastalo površje na teh lokacijah, so posledica tektonike. Ob prelomih, ki potekajo prek Dobrovelj, so se med plasti prepustnih sedimentnih kamnin, vrinile neprepustne predornine, na katerih so se izoblikovali površinski vodotoki. Posledično so na stiku neprepustnih in prepustnih kamnin nastale značilne kontaktno kraške oblike, kot so slepe doline, suhe doline, požiralniki, kraške jame in brezna. Na Dobrovljah najdemo tudi veliko vrtač in preko petdeset kraških jam. Celotna planota je slabo raziskana, zato bi bila potrebna nadaljnja preučevanja za boljše razumevanje oblik na površju in podzemnega pretakanja vod. Dobroveljska planota ali Dobrovlje je hribovit svet med 650 in 1077 metri nadmorske višine z raznoliko geološko sestavo, kar daje številne možnosti za raziskovanje. Dobrovlje so v literaturi pogosto označene kot kraška planota. Zaradi prevladujoče apnenčaste matične podlage najdemo kraške pojave, kot so vrtače, škraplje, kraške jame, brezna in druge, raztresene po celotni planoti. Prepletanje prepustnega apnenca in neprepustnih predornin je na nekaterih mestih planote ustvarila zanimive oblike kontaktnega krasa. Do nedavnega Dobroveljska planota ni bila deležna večje pozornosti z geomorfološkega vidika, kar bomo skušali izboljšati z diplomsko nalogo. Posebno pozornost bomo namenili kontaktnemu krasu na Dobroveljski planoti. Ta je najbolj izrazit na območju južno od cerkve sv. Urbana, vzhodno od Dobrovelj pri Mozirju, na območju Črete ter na območju slepe doline, ki se razteza od domačije Jezernik do domačije Strojanšek na vzhodnem delu Dobroveljske planote. Poleg območij kontaktnega krasa bomo v diplomski nalogi obravnavali tudi jamske objekte, ki so povezanimi z naštetimi kontaktnokraškimi območji, ter še nekatere kraške jame in številna brezna na Dobroveljski planoti. Predvsem območja, kjer je na površju voda, so ljudje izkoristili za svoje domovanje in za potrebe kmetijstva. Dobrovlje so ena izmed bolj poseljenih kraških planot. Prebivalci so nekatere kraške globeli izkoristili za odlaganje odpadkov. Namen diplomske naloge je geomorfološka analiza Dobroveljske planote. Raznolika geološka zgradba je razlog, da se na planoti pojavlja več tipov površja. Na območjih, kjer so neprepustne kamnine, se je razvil fluvialni relief. Ta je zaradi geološke podlage, ki je na planoti v večini iz prepustnega apnenca, precej nerazvit oziroma hitro preide na zakraselo geološko podlago, kjer se usmeri v podzemlje. Prav zato je bolje, če ta relief poimenujemo fluviokraški, oziroma fluviokras. Dobroveljska planota je v večini zgrajena iz apnenca, mestoma pa so na površju neprepustni tufi. Namen diplomske naloge je proučiti fizičnogeografske in geomorfološke značilnosti Dobrovelj s poudarkom na geomorfoloških oblikah kontaktnega krasa. Poleg tega smo v diplomski nalogi opisali pomembnejše kraške pojave in oblike, ki jih na območju planote zasledimo. Cilji diplomske naloge in metode, s katerimi smo cilje dosegli: Pregled dosedanjega raziskovanja Dobroveljske planote. Cilj smo dosegli s kabinetnim raziskovanjem oziroma pregledom vse obstoječe literature, ki se nanaša na obravnavano območje oziroma širše (Spodnja in Zgornja Savinjska dolina, Celjska kotlina). Literature, ki bi se nanašala le na območje Dobrovelj, je zelo malo. Pregledana je bila dokumentacija, ki se nanaša na speleologijo in podzemne kraške objekte na proučevanem območju. Preučili smo literaturo s teoretskimi osnovami, ki se nanašajo na kras, fluviokras in kontaktni kras ter na pojave, ki smo jih identificirali na terenu (slepe doline, suhe doline, kraška jama, ponikalnica, požiralniki); opis geografskih značilnosti Dobroveljske planote. Cilj smo dosegli s kabinetnim delom. Preučili smo kartografsko gradivo, geološko karto lista Celje in Ljubljana ter njuna tolmača. Preučili smo meteorološke podatke za obravnavano območje, hidrološke in pedološke podatke smo pridobili iz literature in kartografskega gradiva; izdelava geomorfoloških kart obravnavanega območja in posameznih lokacij. S pomočjo terenskega dela smo identificirali in na karti natančno določili lego posameznih kontaktnih kraških območij. Računalniško smo izdelali geomorfološke karte, na katerih smo označili kraške pojave, izdelali legendo in karte tolmačili; teoretska opredelitev tipa kraškega površja in morfogenetska analiza kraških oblik in oblik kontaktnega krasa. Cilj smo dosegli s preučitvijo kartografskega gradiva (geološki karti lista Celje in Ljubljana v merilu 1 : 100.000, topografska karta Velenje in Mozirje v merilu 1 : 50.000) in terenskim delom, na katerem smo locirali in identificirali posamezne kraške pojave in oblike. S pomočjo literature, ki se nanaša na kras, fluviokras in kontaktni kras, smo potrdili oziroma ovrgli ugotovitve, do katerih smo prišli na terenu in določili tip kraškega površja; pregled jamskih objektov na Dobroveljski planoti. Na vpogled smo dobili jamske zapisnike na katastru Jamarske zveze Slovenije in katastru Jamarskega kluba Črni Galeb Prebold. Po natančnem pregledu smo opisali jame, ki jih najdemo na območju podrobnejšega proučevanja. Prav tako smo v posebnem poglavju izpostavili tri jame, ki na Dobroveljski planoti izstopajo. Podatke smo sistematično uredili in izdelali tabelo, kjer so glavni podatki jam zajeti. Dobrovlje v preteklosti niso bile deležne posebne pozornosti geografov in se ne morejo pohvaliti z velikim številom del, v katerih bi našli geografske informacije o planoti. »Prvi zapisi o dobroveljskih podzemeljskih objektih segajo v leto 1840, ko so poročali v stanju v davčni občini Dobrovlje v zvezi z Göthovimi vprašalnicami. Pri opisu naravnih posebnosti Dobrovelj poročajo, da sta na jugozahodni strani dobroveljskega hriba dve jami, ki se v začetku spuščata strmo navzdol, potem pa se izravnata. '…Nekaj predrznežev si je upalo daleč v notranjost. Povedali so, da je znotraj velik prostor. Morda gre za opuščena rudnika. Poleg teh dveh so tod še druge podzemske jame', je bilo zapisano pred 150 leti« (Kralj, 1990, str. 74). V knjigi avtorja Kralja najdemo tudi zapise o tem, da so Dobrovlje raziskovali biologi in v jamah odkrili hrošče. Žal ni navedenega vira in za katere hrošče gre. Literature z geomorfološko vsebino, ki bi se nanašala na Dobrovlje oziroma Dobroveljsko planoto, ni veliko. Edini, ki se je ukvarjal z geomorfološkim razvojem tega območja, je Drago Meze, ki je v delu Gornja Savinjska dolina – Nova dognanja o geomorfološkem razvoju pokrajine zajel tudi Dobroveljsko planoto. Dobroveljsko planoto opiše kot nadaljevanje Menine, predvsem v geološkem smislu, a hkrati dodaja, da imajo Dobrovlje bistveno drugačen razvoj kot Menina. Meze oceni Dobroveljsko planoto »Med vsemi apneniškami planotami v obravnavani pokrajini ima ta najmanj planotast značaj. Glavni vzrok za to je v zaplatah keratofirja, ki planoto preprezajo. Na njih se je razvila normalna hidrografska mreža, ki je planoto intenzivno razrezala in izdelala v večjem delu, zlasti na vzhodu in v osrednjem delu, fluvialni relief, ki ga izdajajo mnoge suhe doline in zakrasela podolja« (Meze, 1966, str. 33, 34). O kraških jamah in breznih, ki jih najdemo na preučevanem območju, nam pričajo jamski zapisniki, ki smo jih našli v katastru Jamarske zveze Slovenije in na katastru Jamarskega kluba Črni Galeb Prebold. Preboldski jamarji so zaslužni za to, da so na Dobrovljah po letu 1969 pričeli podrobneje raziskovati kraške globeli. Z družbenogeografskimi značilnostmi Dobrovelj oziroma njenih samotnih kmetij sta se ukvarjala Milan Natek v diplomskem delu Dobrovlje: Zemlja in človek, leta 1959, ter Jurij Dobnik z diplomsko nalogo Geografske značilnosti odlagališč odpadkov pri samotnih kmetijah na Dobrovljah, leta 2007. Prvi je v tem delu obravnaval tudi fizičnogeografske značilnosti Dobrovelj. Poleg literature, ki se nanaša na območje Dobroveljske planote oziroma širše, je bila preučena tudi literatura, ki se nanaša na kontaktni kras. Osnova je bilo magistrsko delo dr. Andreja Mihevca, Morfološke značilnosti ponornega kontaktnega krasa iz leta 1991: Izbrani primeri s slovenskega krasa. Poleg navedenih del smo teoretske osnove črpali tudi iz sproti navedenih del avtorjev slovenskih krasoslovcev Stepišnika in Gamsa ter tujih avtorjev (Gunn, Sauro, Ford in Williams). Geološka literatura o izbranem območju se nanaša na geološka tolmača listov Celje in Ljubljana, saj se vzhodna polovica Dobrovelj oz. Dobroveljske planote nahaja na listu Celje, zahodna polovica pa na listu Ljubljana. Pregledali smo tudi monografijo Tektonika in tektogeneza Slovenije avtorja Uroša Premrla. Poleg pisnih virov so pomemben vir podatkov tudi kartografski viri: geološki karti SFRJ lista Celje in Ljubljana v merilu 1 : 100.000, temeljni topografski načrt v merilu 1 : 25.000, državne topografske karte merila 1 : 10.000 in 1 : 5.000, ki so izdelane za to območje, digitalni model reliefa ter pedološka karta. Dobrovlje ležijo v osrednji vzhodni Sloveniji na zahodnem obrobju Celjske kotline. Gre za hribovit svet, ki ga Senegačnik uvršča med predalpske pokrajine v Savinjski dolini med Menino, Dobrovljami in Goltemi (Senegačnik in sod., 2012). Upravno spadajo Dobrovlje v več občin. Južni in severovzhodni del si delita občini Braslovče in Vransko, severni del pa občini Nazarje in Mozirje. Planota, ki je precej razčlenjena, se razteza južno od Mozirja, na zahodu pa se zaključuje s prelazom Lipa (721 m n. m.), ki Dobrovlje Ločuje od Menine. V celoti se planota razteza na približno 60 km2. Dobroveljska planota je razpotegnjena v smeri od jugozahoda proti severovzhodu in v tej smeri se znižujejo višine njenih vrhov od 1.077 m (Šentjoški vrh, Tolsti vrh nad Krašico) do 650 m (Brdovski vrh 662 m, Podgorski hrib 722 m itd.). Natek omenja, da Dobrovlje ne dajejo vtisa zakrasele planote (Natek, 1984). V geološko–tektonskem pogledu je Dobroveljska planota vzhodno nadaljevanje Menine. Obe skupaj predstavljata skrajni jugovzhodni pomol Savinjskih Alp. Dobrovlje z obrobjem vred so tipično prehodno predalpsko hribovje. Na njihovih severovzhodnih, vzhodnih in jugozahodnih obrobnih predelih je že čedalje več značilnosti subpanonskega obrobja (vinogradi) (Meze, 1966). Tektonsko in litološko je izredno vidno poudarjena geomorfološka meja med Menino in Dobroveljsko planoto, ki poteka po dolini Volažnice (Natek, 1983). »Planota ima svoj geomorfološki razvoj, ki se loči od sosednje Menine. Dobrovlje so v hipsografskem smislu sestavljene iz dveh delov, višjega zahodnega in nižjega severnega oziroma severozahodnega dela. Meja poteka na območju Črete« (Meze, 1966, str. 35). Na geološki karti, ki je izsek listov osnovnih geoloških kart Ljubljana in Celje v merilu 1 : 100.000, je razvidna pestra kamninska zgradba. Že na prvi pogled lahko ugotovimo, da na območju Dobrovelj oz. Dobroveljske planote prihaja do menjavanja prepustnih in neprepustnih kamnin na precej majhnem območju. Dobroveljska planota je v celoti sestavljena iz triasnih kamnin, a z raznoliko petrografsko zgradbo. Največ najdemo dolomitov in apnencev, ki so del več kot kilometer debele skladovnice mikritnega in sparitnega apnenca, dolomitiziranega apnenca in dolomita, ki obsega zgornji ladin in zgornjo triado. Apnence zasledimo v dveh delih. Na zahodu, zahodno od Mostnega Grabna, in na severozahodu, od črte Grmada–Potok do Dobrovelj pri Mozirju. Med njimi so razkriti srednjetriasni keratofirji, ki dosegajo največji obseg in debelino na Čreti. Tu sestavljajo preko 900 metrov visoko razvodno sleme in segajo po severnem pobočju navzdol skoraj do dna Zadrečke planine (Meze, 1966). Manjše zaplate so zunaj Črete raztresene po vsej planoti. Plasti z vulkaniti, tufi in sedimenti se imenujejo smrekovške plasti ali smrekovška serija (Premru, 2005). Vulkanski izbruhi, ki so povzročili, da danes na obroveljski planoti najdemo vulkanske kamnine, so bili odloženi med zgornjim delom srednje triade in miocenom in so razlog, da je Dobroveljska planota bolj poseljena kot ostale kraške planote (Natek, 1959). Dobroveljska planota spada geološko k južnemu delu tektonske enote Savinjskih Alp. Na južni strani Dobroveljske planote je bila prvotna meja s sosednjimi Posavskimi gubami narivna, danes pa jo predstavljajo strmejši prelomi. Dobroveljski nariv (ki je tektonska enota Savinjskih Alp) predstavlja apnenčevo–dolomitno gmoto triasnih in jurskih kamnin, ki je bila narinjena od severa proti jugu na Posavske gube, vendar so ti narivni kontakti pokriti z mlajšimi plastmi Celjske kotline. Apnenčevo–dolomitna plošča narivnega pokrova je na območju Dobroveljske planote razmeroma tanka in tako ob prelomih izpod nje na številnih mestih na plan prihajajo srednje triasne plasti Posavskih gub (Buser, 1979). Pomembnejši prelomi, ki jim sledimo po Dobroveljski planoti, so gomilski, braslovški in letuški prelom. Gomilskemu prelomu sledimo preko Dobroveljske planote, kjer prihajajo ob njem na dan srednje triasne plasti. Braslovški prelom poteka ob vzhodni strani Dobroveljske planote. Prav ob tem prelomu se je dvignila gruda planote in se pogreznil zahodni del celjske udornine. Letuški prelom poteka vzporedno z gomilskim in je dal osnovo prebitju Savinje med Dobroveljsko planoto in Goro Oljko. Tudi današnji tok Savinje je pogojen s tem prelomom (Buser, 1979). Prav prelomi so po Mezetovem mnenju razlog, da so se zgoraj omenjene predornine ohranile na tako različnih lokacijah v različnih nivojih in omogočile, da se je na določenih mestih razvila rečna mreža, katere ostanke preučujemo in je Dobroveljsko planoto naredila drugačno od ostalih kraških planot (Meze, 1966). Dobrovlje so kraška planota, zato na njej ne najdemo večjih in stalnih vodnih površin. Deževnica in snežnica dolgo časa ponikata, dokler voda ne zadane ob neprepustno podlago. Predvsem na vzhodnem obrobju Dobrovelj voda v obliki kraških izvirov prihaja na dan. Pod svetim Urbanom je največji izvir, ki ga najdemo na planoti. Potok Potok predstavlja pomembno vlogo pri kmetijstvu, Natek poroča o tem, da so tja gnali živino iz celotnega območja, saj potok ni presahnil niti v največji suši. Prav tako so si prebivalci na tem mestu uredili studenec oziroma zbiralnik vode (Natek, 1959). Voda se tu zbira iz štirih izvirov, ki se združijo in izdelajo slepo dolino. Izvire v bližini sv. Urbana najdemo na okoli 700 metrih nadmorske višine, voda pa izgine v neraziskane globine na 568 metrih nadmorske višine. Na Dobrovljah najdemo več požiralnikov, ki s stikov med tufi, keratofirji in apnenci odvajajo vode po še nepoznanih poteh v podzemlje. Novak meni, da izviri na planoti odvajajo med seboj razmeroma ločene dele masiva, osrednji del pa se steka v globlje dele tektonske enote (Novak, 1981). Manjši potoki, ki se odvajajo proti Gornjegrajski, se iz območja Črete odvajajo proti večjemu potoku Dreta, vendar jo doseže le Mostni potok. Suha in Črni Graben pa ponikneta, ko pritečeta na apnenec. Suha je primer polsuhe doline, na kar nas opozarja že samo ime. V jugozahodnem delu Dobrovelj je Merinca najpomembnejši potok, ki zbira vodo z območja pod Farovško planino. Ta se nato združi z Bolsko (Natek, 1959). Močnejši in izdatnejši so kraški izviri, ki jih najdemo ob vznožju Dobrovelj. Med večjimi izviri, ki nosijo imena, so Trnavca, Jelovnik, Trebnik, Lagaj in Braslovški potok. Trebnik in Trnavca sta dovolj vodnata, da sta v preteklosti celo poganjala mlinska kolesa. Potoki se hranijo z obilico stranskih pritokov, ki so izoblikovali podobo številnih nizkih goric (Natek, 1959). Vse vode, ki jih zasledimo na Dobroveljski planoti, prej ali slej dosežejo Savinjo. Podzemno pretakanje vode na Dobroveljski planoti še ni bilo raziskano. »Dobrovlje ležijo na prehodu iz alpskega sveta v panonski svet, zato lahko Dobrovlje označimo kot prehodno območje in mu lahko pripisujemo značilnosti tako enega kot drugega podnebnega tipa« (Natek, 1959, str. 20). Po Ogrinu ima območje Dobrovelj zmerno celinsko podnebje osrednje Slovenije. Za območje so značilne povprečne januarske temperature med 0 °C in –3 °C povprečne julijske temperature pa med 15 °C in 20 °C. Padavine se letno gibljejo med 1000 mm in 1300 mm letno (Ogrin, 1996). Na območju Dobrovelj meteorološke postaje, ki bi merila vse parametre, žal ni. Na jugozahodnem pobočju v vasi Jeronim, na nadmorski višini 760 m, najdemo padavinsko postajo, ki je tam že od leta 1951 in s pomočjo katere lahko spremljamo količino padavin v daljšem časovnem obdobju. Da bi natančneje določili podnebne tipe, bi na planoti potrebovali še podatke o temperaturah. Tako si moramo pomagati z bližnjimi meteorološkimi postajami Celje–Medlog in Velenje, ki pa zaradi oddaljenosti od Dobrovelj in nižje nadmorske višine ne prikažejo prave slike. Povprečna letna temperatura v obdobju 1981–2001 (daljšega niza ne moremo vzeti, saj so v obdobju 2001–2011 z meritvami v Velenju večkrat prenehali) na meteorološki postaji Velenje, ki leži na nadmorski višini 410 m, je znašala 9,8 °C. Na meteorološki postaji Celje, ki leži na nadmorski višini 242 metra, so povprečne vrednosti povsem enake. Za potrebe določevanja tipa podnebja moramo navesti še januarske temperature, ki v Velenju znašajo 0,0 °C in v Celju –1,3 °C. Povprečna julijska temperatura znaša v Velenju 19,6 °C in v Celju 20,1 °C. Omenimo lahko še, da je povprečna temperatura v obdobju 2001–2011 v Celju znašala 10,5 °C, povprečna januarska je znašala –0,1 °C in povprečna julijska 21,0 °C (ARSO, 2015). Predvidevamo lahko, da so temperature glede na vertikalno komponento na Dobrovljah za stopinjo ali dve nižje, seveda če odmislimo lokalne značilnosti zelo raznolike planote, vendar pa so to le ugibanja in bi za podrobnejšo analizo potrebovali nize izmerjenih podatkov, ki pa jih nimamo. Vseeno nam podatki zadostujejo, da lahko potrdimo, da ima območje po Ogrinu zmerno celinsko oziroma subkontinentalno podnebje (Ogrin, 1996). Meteorološka postaja v Jeronimu je ena izmed postaj, ki neprekinjeno na istem mestu beleži padavine že od leta 1951. V obdobju med leti 1971–2001 je povprečna letna količina padavin znašala 1577 mm (Nadbath, 2010). Ker je količina padavin v jesenskih mesecih višja kot padavine v spomladanskih mesecih, lahko območju Dobrovelj pripišemo mediteranski padavinski režim. Pestra geološka zgradba je razlog, da najdemo na Dobrovljah podobno pestro sestavo prsti. Kot je vidno na pedološki karti (karta 3), na Dobrovljah prevladuje rjava pokarbonatna prst ter rendzina, ki sovpadata z razširjenostjo apnenca in dolomita na planoti. Na njej so razširjeni iglasti in mešani gozdovi, ki so po žledolomu iz leta 2014 v zelo slabem stanju. Poleg omenjenih prsti v dobroveljskih gozdovih zasledimo tudi distrične in evtrične rjave prsti, na katerih so razširjeni listavci. Na območju, kjer najdemo distrična rjava tla na predorninski podlagi, prevladujejo kmetijske površine. Njive so bile v preteklosti precej bolj pogoste. Danes je teh manj, kar lahko razberemo iz dosegljivih letalskih posnetkov. Na kmetijah namreč prevladuje živinoreja, tako so večino njiv zamenjali pašniki in travniki. Natek je leta 1983 primerjal stanje z letom 1959 in ugotovil, da je v uporabi le še četrtina njiv (Natek, 1984). Po letu 2000 pa so njive kmetje obdržali le še v bližini kmetij in jih uporabljajo za lastne potrebe (Dobnik, 2007). Med drevesnimi vrstami prevladuje na planoti smreka, na vzhodnih pobočjih bukev, ponekod kostanj, v nižjih predelih tudi hrast in rdeči bor. Botaniki pa na pašnikih najdejo veliko uporabnih in zanimivih rastlin (arnika, materina dušica, spomladanski svišč in različne kukavičke) (Kralj, Podpečan, 2014). Ko prebivalci okolice pomislijo na Dobrovlje, pomislijo na velike gozdne površine, pohodniško točko, partizanska obeležja, cerkvice, padalce … O krasu pa ne razmišljajo. Marsikateri prebivalec Savinjske doline se začudi ob spoznanju, da je v tem delu Slovenije prav tako prisoten kras oziroma kraško površje. Ob besedi kras jim misli uidejo na burjo, teran in pršut. Vendar že po krajšem pogovoru, sploh s prebivalci, ki živijo na tleh, kjer jim voda uhaja v podzemlje, takoj vedo, o čem teče beseda in kako na teh območjih deluje narava. V slovenski kraški terminologiji pod geslom kras zasledimo naslednji zapis: »Ozemlje, kjer vlada zaradi poklinske prepustnosti kamnine podzemeljsko (kraško) pretakanje vode, učinkovito kemično raztapljanje kamnin in kjer so lahko razvite tudi značilne površinske in podzemeljske oblike« (Gams, Kunaver, Radinja, 1973, str. 13). »Definicija krasa ni enotna, se pa krasoslovci in avtorji definicij strinjajo, da je kras del Zemljinega površja, kjer se značilne oblike razvijajo predvsem z raztapljanjem kamnine oziroma korozijo« (Stepišnik, 2011, str. 5). Kras je težko definirati po pretakanju vode, značilnih oblikah in prevladujočih procesih, zato ga je lažje definirati z njegovim delovanjem. »Območje lahko označimo kot kraško, kadar deluje odnašanje snovi v raztopini in prevladuje vertikalni odtok padavinskih voda ter je akumulacija raztopljenega materiala zanemarljiva. Za odnašanje snovi v raztopini mora biti kamnina, na kateri se kras razvije, topna, raztapljanje pa mora biti najpomembnejši proces, čeprav lahko hkrati delujejo tudi drugi načini premeščanja snovi« (Stepišnik, 2011, str. 7). Ford in Williams kras opisujeta kot poseben tip površja, na katerem najdemo jame in ogromne podzemne vodne sisteme, ki se razvije na topnih kamninah, kot so apnenec, sadra in marmor. Ocenjujeta, da je 20–25 odstotkov vse populacije odvisno od zalog pitne vode, ki se pretaka pod kraškim reliefom. Gre za tip površja z drugačno hidrologijo, oblike na in pod površjem pa so posledica topnosti kamnin in dobro razvite sekundarne poroznosti. Za kras so značilne ponikalnice, jame, zaprte depresije, škraplje ter kraški izviri (Ford, Williams, 2007). Kraško površje se od normalnega – fluvialnega površja razlikuje z odsotnostjo površinskih tokov, ki oblikujejo erozijske jarke, doline. Na krasu je odtok vode vezan na podzemlje, zato so za kraško površje značilne zaprte kotanje različnih dimenzij. Padavinska voda na krasu odteka vertikalno v razširjene razpoke oziroma jame, ki so nastale z raztapljanjem. Ob prevladujočem odnašanju v raztopini se material ne akumulira v velikih količinah. Se pa v omejenem obsegu iz raztopine izloča sediment v jamah kot siga, v površinskih tokovih pa lehnjak (Stepišnik, 2011). Voda se skozi podzemlje pretaka zaradi vmesnih prostorov v kamninah. Te pore so nastale kot rezultat sedimentacije pri nastajanju kamnin. Voda se tako premika med zrni kamnine. Takšno poroznost imenujemo primarna. Pri tem veljajo zakoni kapilarnosti (Mihevc, 1991). To velja za skoraj vse kamnine. Za kras je pomembna tako imenovana sekundarna poroznost. Ta je rezultat diageneze in različnih napetosti v kamnini, ki so razlog za nastanek razpok in prelomov. Kadar podzemna voda razširi razpoke do te mere, da se razvijejo kraški vodonosniki oziroma jame, govorimo o terciarni poroznosti. Za apnenec in dolomit, ki sta pri nas najbolj razširjena, velja da se zaradi topnosti kamnine sekundarna poroznost povečuje. Voda teče le skozi pore, ki so dovolj velike in med seboj zvezne. Pri več povezanih porah se voda pretaka po tistih, katerih lastnosti so najprimernejše, kar povzroči povečan pretok in korozijo v njih. Ko doseže premer kanala med 5 in 15 milimetrov in hitrost 10-3 metrov na sekundo, laminarni tok, ki je značilen za medzrnsko in razpoklinsko pretakanje vode, preide v turbolentni tok. Laminarni tok je tok, ki ga tvorijo vzporedno tekoče plasti vode v inicialnih kanalih. Trenje v takšnem toku je minimalno, tok je najhitrejši na sredini, zaradi trenja pa se ob straneh tok nekoliko zmanjša. Pri laminarnem toku je korozija manjša, saj se voda ob straneh hitro zasiči in se ne meša z vodo v sredini kanala. Tako voda ne izkoristi vsega potenciala za korozijo. Turbolentni tok je sestavljen iz vrtincev, ki pomenijo konstantno spremembo hitrosti in smeri vodnega toka. Voda se konstantno meša in tako je učinek korozije večji, kar pomeni hitrejše širjenje kanalov (Ford, Williams, 1989; cv: Mihevc, 1991). Kanali, v katerih prevladuje turbolentni tok, se v osnovi držijo prvotnih ploskev. V jamskih sistemih pa težijo k višji stopnji prevajanja oziroma k stanju idealnih jam na nivojih vodne gladine. Zato pride do tega, da si vodni tok prilagaja in spreminja oblike in razvejanost kanalov. Prilagoditve mreže kanalov so vrezovanje, obtok in parageneza. Obtok, ki je nenaden nezvezen dogodek pretočitve v nov kanal, ima posledice za razvoj površinskega reliefa. Posebno je to vidno, če do pretoka pride takoj za ponorom, saj takrat na površju pusti fosilne oblike, ki se na krasu dobro ohranijo. To so razne uravnave, suhe doline, v podzemlju pa rovi na različnih višinah. Poleg pretakanja vode po kanalih se del vod pretaka tudi skozi manjše kanale, ki so lahko nekdanji, obglavljeni in zaostali kanali, ter morebitni novi ugodnejši kanali. Ti prevajajo padavinsko vodo s površja, izcedno vodo iz naplavin ter poplavne vode (Mihevc, 1991). Kako je kras razvit, je odvisno od količine vode in njene agresivnosti. Hitreje kot se voda pretaka skozi kras, bolj se ta razvija. Glede na smer odtekanja podzemske vode in glede na stopnjo zapolnjenosti z vodo v kraški kamnini ločimo dve glavni hidrološki coni: vadozno in freatično. Dobro sta razviti v globokem krasu, v plitvem pa le izjemoma (Kranjc, 1998; cv: Hribernik, 2005). Za vadozno ali nezasičeno cono je značilno, da v njej pore niso zapolnjene z vodo oziroma so z vodo zapolnjene le občasno. Zgornji del te cone predstavlja tanka prst, ki jo imenujemo cone talnega prenikanja. Pod prstjo se nahaja epikraška cona, ki je debela od nekaj centimetrov do nekaj metrov. Ta cona je zaradi velike agresivnosti vode in zunanjih procesov (nihanje temperature) močneje razpokana. Največji del vadozne cone predstavlja območje cone navpičnega prenikanja, ki sega od epikraške cone do gladine podzemne vode. Med obema conama se nahaja poplavna ali občasno zalita cona. Tu vodna gladina niha in so ob visokih vodah popolnoma zaliti z vodo, ob nizkih vodostajih pa jo nadomesti zrak. Pod njo se nahaja freatična ali nasičena cona. Ta je stalno prežeta z vodo. Voda se tu pretaka lateralno od ponorov do izvirov. V tej coni prevladuje turbolentni način pretakanja vode. Vode pritekajo na površje v kraških izvirih. Vodonosnik se lahko prazni skozi en sam izvir ali pa skozi skupino izvirov. Zaledje izvirov obsega območje, iz katerega se površinske in podzemne vode stekajo proti izvirom. Meje območij, od koder se stekajo vode proti različnim izvirom, imenujemo razvodnice. V medzrneskih in razpoklinskih vodonosnikih se ujemajo z orografskimi mejami, v kraških vodonosnikih pa jih je težko določiti. Pogosto vode ob različnih vodostajih tečejo po drugih kanalih (Stepišnik, 2011). Poznamo več tipov kraškega površja. Najbolj značilna je delitev po srbskem krasoslovcu Cvijiću, ki je delil kras na holokras – gre za popolni kras, ki ima razvite vse tipične kraške oblike (tudi kraška polja). Nekateri ta tip imenujejo dinarski tip. Drugi tip je merokras – gre za nepopolni kras, ki se deli na podtipe: kras v kredi v južni Angliji in severni Franciji, moravski kras, kras v Belgiji …(Cvijič; cv: Gams, 2004). Poleg popolnega in nepopolnega kraškega površja omenimo tudi delitev krasa glede na globino, do katere sega vertikalno prenikanje padavinske vode oziroma vertikalna razdalja med površjem in gladino podzemne vode. Tako kras delimo na globoki in plitvi kras (Gams, 2004). Izraz je v slovensko kraško literaturo vpeljal Habič, ki pravi, da imamo poleg visokogorskega krasa in dinarskega krasa tudi osamljeni kras, ki je značilen za predalpsko in subpanonsko Slovenijo (Habič, 1969). Porečje Savinje, kamor spada proučevano območje, po mnenju Novaka predstavlja prehod s strnjenega kraškega površja k panonskemu obrobju v podravskem oz. severozahodnem delu Slovenije. Na tem območju apnenci in dolomiti ne gradijo več sklenjenih površin in njihova vertikalna razsežnost je mestoma precej majhna. Zaradi tega je mogoče to ozemlje prištevati k tako imenovanemu osamljenemu krasu (Novak, 1981). »Osameli ali tudi osamljeni kras je oazni kras sredi ne kraške okolice« (Gams, Kunaver, Radinja, 1973, str. 18). Za osameli kras je značilno, da se na njem ne pojavljajo največje kraške oblike, kot so kraška polja, uvale in daljši jamski sistemi. Tu najdemo manjše kraške pojave, vrtače, kotliče, manjše ponikalnice in manjše jame. Razlog se skriva v majhnih ločenih zaplatah, kjer apnenčevi skladi ne dosegajo takšne debeline kot v dinarskem krasu (Habe, 1971 v Hribernik, 2005). Med vsemi površinskimi oblikami na Zemlji je fluvialni relief najbolj razširjen, zato govorimo tudi o »normalnem reliefu«. Najznačilnejše oblike so doline, ki se razlikujejo po širini dolinskega dna, strmcu rečnega toka in po podolžnem in prečnem profilu. Vse značilnosti dolin so posledica delovanja površinskih tokov in tudi časa, odnebnih razmer, kamninske sestave in tektonskih značilnosti (Kunaver in sod., 1997). Fluviokras je kras, je posledica delovanja površinskih tokov in erozije ter denudacije. Na območju je prisotno tudi kemično raztapljanje oziroma korozija, ki je značilna za kras, vendar pa ta ni odločilna za značilnosti površja. Fluviokras je kras brez površinskih depresijskih oblik, vrtač ni oziroma jih je manj. Relief je s slemeni in z dolinami podoben fluvialnemu. Kraški izviri pa so tisti, ki dokazujejo vsaj delno podtalno pretakanje. Na strmih pobočjih, ki je manj bogato z vegetacijo, poleg korozije deluje tudi denudacija, mehanično razpadanje kamnine in kopičenje drobirja pomagajo k nastanku gladkega površja, ki ga na prvi pogled ne prištevamo h krasu, je pa ekološko del krasa (Gams, 1998). Fluviokras je definiran tudi kot pokrajina na karbonatnih kamninah, kjer na reliefu prevladujejo doline, ki so jih ustvarili površinski tokovi (Sweeting, 1972; cv: Gunn, 2006). Fluviokras se nahaja ob dveh različnih pogojih. Če je kraško površje v mladi fazi razvoja in je hidravlični gradient majhen, v kras ne odteka vsa padavinska voda, ampak delno zaradi nerazvitih podzemnih kanalov ostanejo na površju in ustvarijo po večini krajše površinske tokove. Fluviokras se lahko pojavlja tudi na sušnih območjih z občasnimi močnimi nalivi. Na teh območjih nastane rečna mreža, ki ob močnejših padavinah vodo odvaja površinsko. Hkrati pa je na območju s karbonatno geološko podlago razvit kraški geomorfni sistem, ki manjše količine padavinskih voda odvaja v podzemlje (Gunn, 2006). Fluviokras se pojavlja na nečistih ali tanko plastovitih ter na apnenčastih laporjih in dolomitih. Ti so podvrženi močnejšemu mehanskemu preperevanju na površju in so izpostavljeni površinskemu spiranju in akumulaciji materiala v nižjih delih pobočij. Na fluviokraškem površju prevladujejo manjši vodotoki, ki odtekajo v kotanje. Fluviokraško površje je torej prehodna oblika kraškega reliefa, kjer prevladuje odnašanje materiala in se površje mestoma preoblikuje fluvialno. Njegovo pojavljanje je pogojeno z litološko zgradbo in posredno tudi s klimatskimi dejavniki. Hladna pleistocenska klima je bila ugodnejša za mehansko preperevanje kamnin in površinsko spiranje, zato so bili elementi fluvialne erozije in denudacije poudarjeni (Roglić, 1959 cv: Gostinčar, Stepišnik, 2012). Že beseda kontaktni nam pove, da se ta vrsta krasa pojavlja na stiku. »Kontaktni kras je kras na stičišču prepustnih in za vodo neprepustnih kamnin« (Gams, Kunaver, Radinja, 1973, str. 17). Kontaktni kras nastane tam, kjer vode iz fluvialnega reliefa pritekajo na kras. Vode s svojo količino, režimom, naplavinami in kemičnimi lastnostmi spreminjajo kraški relief in oblikujejo svojstven površinski relief. Nastajajoči relief je rezultat razmerja med dotokom alogene vode in naplavin na robni kras ter korozijo, odtokom in odnašanjem naplavin. Oblike reliefa so odvisne tudi od začetnega stanja, ko je reka pričela vodo izgubljati v podzemlje. Ker se nekatere, zlasti fluvialne reliefne oblike, v krasu ohranijo kot fosilne dlje časa, so lahko indikator razvoja reliefa (Mihevc, 1991). Razporeditev oblik kontaktnega krasa je pogojena s stikom in z vplivom površinske in podzemne rečne mreže, ta stik pa je običajno povezan s stikom in prostorsko razporeditvijo kraških in nekraških kamnin. Stik različnih kamnin je dal temu tipu krasa tudi ime, čeprav lahko najdemo oblike kontaktnega krasa tudi sredi prepustnih kamnin, kjer se lahko iz različnih razlogov pojavi tudi površinska rečna mreža. Na različno prepustnih kamninah nastajajo različno oblikovane robne globeli z naplavljenim dnom, suhe doline, ponori in jame. Oblike in pojavi kontaktnega krasa nastajajo s prepletanjem dejavnikov, ki oblikujejo normalni – fluvialni in kraški relief. Najpomembnejše so lastnosti kamnin ter stopnja razvitosti krasa (Mihevc, 1991). Reliefne oblike kontaktnega krasa zavzemajo le majhna območja, ki jih povečini najdemo le v neposredni bližini ponorov oziroma na samem stiku karbonatnih in nekarbonatnih kamnin. Vpliv površinske rečne mreže na kras je omejen na ozek pas ozemlja, kras pa učinkovito odvaja vso površinsko vodo in z njo tudi naplavine. Korozijska sposobnost se tako izrablja v podzemlju ter le malo vpliva na razvoj reliefa ob kontaktu. V podzemlju je opazen vpliv kontakta, ponekod celo do izvirov (Mihevc, 1991). V ožjem pomenu za kontaktni kras uvrščamo pojave in oblike, na katere vpliva stik med zakraselimi in nezakraselimi kamninami. V širšem pomenu pa je kontaktni kras tudi kras na stiku dveh zakraselih kamnin z različnimi lastnostmi (kemično sestavo, poroznost, gostoto razpok, itn.). Tako je kras lahko stratigrafski, tektonski ali sedimentni (Sauro, 2001). Za razvoj kontaktnega krasa pomembni dejavniki so v prvi vrsti oblika geološkega stika različnih kamnin, lastnosti površinskih vodnih tokov ter lastnosti podzemnega pretakanja ponikalnic. Med karbonatne kamnine se tako vrivajo nekarbonatne, stik med njimi pa je pogoj za nastanek kontaktnega krasa. Kontaktni kras se je razvil le tam, kjer je nekraško površje višje oziroma tam, kjer je gradient talne vode usmerjen v kras in je večji kot gradient samega površja. V nasprotnem primeru se fluviodenudacijski in kraški geomorfni sistem razvijata samostojno. Nekarbonatne kamnine, ki so pogosto v stiku s karbonatnimi kamninami, so povečini paleozojski, permski in karbonski peščenjaki in konglomerati, spodnje triasni verfenski klastiti in eocenski fliši (Mihevc, 1991). Glede na geološke razmere in strukturni položaj lahko obnarivne kraške pojave opredelimo kot posebni kontaktni kras. Ti pojavi nastanejo ob narivu manj prepustne ali neprepustne kamnine na apnenec. V Sloveniji pogosto naletimo na nariv dolomita na apnenec. Zanj avtorja Čar in Šabela predlagata ime obnarivni dolomitni kontaktni kras, kot primer pa navajata Bukovje, območje severovzhodno od Predjame (Čar, Šebela, 2001). Kontaktni kras poznamo tudi na stiku krasa in ledenika. Tu prihaja ledeniška voda v stik z apneniško podlago. Primer takšnega stika je območje Triglavskega ledenika, kjer je na spodnjem robu omenjenega ledenika nastalo Triglavsko brezno z globino 280 m (Gams, 2004). »Ponikalnice so po navadi manjši potoki ali reke, ki v stiku z apnencem pričnejo izgubljati vodo in se prestavijo v podzemlje. Doline, ki jih ta vodna telesa ustvarijo, imajo obliko rečne doline. Vendar pa se ta dolina ob stiku z apnencem oziroma drugo neprepustno kamnino konča. Prav zato jo imenujemo slepa dolina« (Gams, Kunaver, Radinja, 1973, str. 23). Gams je slepo dolino opredelil kot sestavljeno kraško obliko, ki se pojavlja na prehodu površinskega hidrografskega omrežja v podzemeljskega. Pojmuje jo kot predhodno stopnjo v razvoju kraškega polja oziroma katerekoli druge oblike ravnikov nasploh. Slepe doline se končajo s ponori potokov oziroma rek in zato so najznačilnejša oblika kontaktnega krasa. Slepe doline najdemo povsod po svetu na meji med kraškim in ne kraškim površjem. Potoki po kratkem površinskem toku po apnencu poniknejo in začnejo poglabljati slepe doline. Na ta proces vpliva višina erozijske baze. Slepa dolina je sestavljena iz zgornjega dela, ki leži na prepustnih kamninah, in spodnjega dela na prepustnih tleh, po navadi karbonatih, kjer potok po navadi ponika pod skalo. Razmerje med obema deloma je zelo različno. Dolžina prenikajočega potoka po apnencu je odvisna od debeline in količine rečnega transporta, pretoka vode, votlikavosti kamnine in globine vodne gladine (Gams, 2004). Oblika slepe doline je odvisna od sestavine naplavin, ki se nalagajo na dnu slepih dolin. Če so naplavine neprepustne, deluje predvsem bočna erozija. Če so naplavine prepustne, se raztapljanje nadaljuje na dnu. V tem primeru se slepa dolina poglablja in ne širi (Jennings, 1985). Mihevc (1991) poleg slepih dolin loči še ponorne doline in ponorni zatrep. Dolina na apnencu mora biti daljša kot širša, v nasprotnem primeru to ni več dolina pač pa ponorni zatrep. Manjši potočki pogosto pritečejo do apnenca in takoj na stiku z njim ponikajo. Njihova dolina se nad ponori nenadoma konča. Dolina se je izoblikovala po zakonitostih fluviodenudacijskega reliefa, le njen zaključek je kraški. Obliki takšnega konca doline bi še najbolj ustrezal izraz ponorna dolina. Oblike in strmec doline kažeta na dominantne vloge prenikanja. Zaradi odpornosti kamnin ter odsotnosti površinskih tokov so te doline pogosto oblikovane kot kanjoni. Ponorne doline pa so tiste, pri katerih ponor določa erozijsko bazo, nanjo pa so naravnani vsi procesi pri oblikovanju take doline. Ponori na koncu take doline so sposobni prevajati tudi plavje, prineseni material zato v dolini ne zastaja in ne tvori bolj ravnega dna (Mihevc, 1991). Številne rečne doline se ob prehodu na karbonatne kamnine končajo tik za samim kontaktom s strmim pobočjem nad ponorom oziroma ponorno cono. Pobočja so strma ali celo navpična ter malo odmaknjena od kontakta karbonatne kamnine. Ker je razmerje med širino in višino na karbonatih v prid širini, jih težko imenujemo dolina. Te oblike bi morali imenovati ponorni zatrep in so posebna oblika kontaktnega krasa. Razlika je v genezi. Medtem ko doline nastajajo zaradi učinka naplavljanja neprepustnih sedimentov in učinkov robne in podtalne korozije, zatrepi nastanejo zaradi pobočnih procesov nad ponori in njihovega odmikanja od kontakta. Nadalje je razlika med obema oblikama v tem, da pri zatrepu navadno voda izginja v podzemlje skozi en dobro prevoden ponor. Pri slepih dolinah pa voda izginja v sami strugi – dnu doline, pa tudi v bočnih predelih. Posledica tega je korozijsko odmikanje bokov doline in morfološko pomembna korozija pod naplavino (Mihevc, 1991). Mihevc osnovne oblike kontaktnega krasa utemeljuje tudi genetsko. Slepe doline nastanejo tam, kjer ponornice korozijsko širijo dna dolin. To je možno tam, kjer poleg glavnih ponorov obstajajo dodatne točke, kamor se voda izgublja v podzemlje. To omogoča bočno in čelno povečevanje takšne doline oziroma oblikovanje širokega dna doline. Od višine dna doline nad gladino talne vode oziroma od značilnosti dotoka vode je odvisno, kako se bo oblikovalo živoskalno dno pod naplavino. Ponorni zatrepi nastajajo tam, kjer pritekajo na karbonatne kamnine krajši vodotoki z nekraškega sveta. Na apnencu, nad ponornimi zatrepi, večinoma ni sledov suhih fosilnih dolin. Morfološko so podobni nizom sufozijskih kraških depresij, od katerih se ločijo po delno korozijskem uravnanem dnu na karbonatnih kamninah. Predvideva tudi, da je velik del ponornih zatrepov tako tudi nastal (Mihevc, 1989). Zatrepne doline so med dolinastimi oblikami najkrajše. So odprte navzdol ob potoku ali reki in zaprte navzgor ob njej, kjer je nad kraškim izvirom strm konec – zatrep. V steni nad izvirom se pogosto kruši kamenje, kar je posledica mehanskega preperevanja. Stena se tako odmika, zatrepna dolina pa se daljša. Zatrepne doline naj bi se daljšale posebno v hladnih pleistocenskih obdobjih, ko je bilo povečano mehanično preperevanje kamnine. Na dolžino doline vpliva starost, prevotljenost litološke podlage in dejstvo ali na koncu voda priteka navpično navzgor ali vodoravno iz jame (Gams, 2004). Zatrepne doline nastajajo na mestih, kjer izviri pritekajo iz večje planote in lahko zadenjska erozija oblikuje amfiteatru podobno zatrepno dolino. Izviri se lahko zajedajo v planoto zaradi gravitacijskega izpodjedanja pobočij ali zaradi neenakomernega podiranja jamskih stropov nad podzemnim tokom vode. Tako se udorne depresije na koncu združijo in tvorijo sosesko z izvirom na koncu doline (Ford, Williams, 2007). Modele oblikovanosti zatrepnih dolin lahko pojasnimo s stališča vodilne tektonike. Šuštaršič pojasni posredno povezavo med razvrstitvijo zatrepov in idrijsko tektoniko (v svojem delu preučuje značilnosti zatrepnih dolin na Planinskem polju), ki določa smeri jamskih rovov v zaledju, ter neposredno povezavo dolomita Planinske gore na apnenčasto podlago. Zatrepi naj bi nastajali povsod, kjer je umikanje pobočij nad kraškim izvirom hitrejše od umikanja pobočij v okolici. Zatrepe opredeli kot podorne tvorbe, ki nastanejo kot posledica neuravnoteženega erozijskega delovanja, transportne zmožnosti vodotoka ter zasipanje dna korita z sedimenti iz izvira. Če prevladuje prvi pogoj, potem naj bi se zatrep večal in zadenjsko umikal, pri tem pa je potrebno upoštevati skupni pretok vode skozi izvir, časovno stalnost in razporejenost tega pretoka, njegovo zgoščenost, strmec površinskega toka ter možnost nizvodnega odvajanja odnesenega materiala. Kadar prevladuje sedimentno zasipanje dna iz izvira, se rast zatrepne doline ustavi in lahko rečemo, da je zatrep hidrološko zamrl. Pri proučevanju je potrebno upoštevati naklon pobočij, mehanske lastnosti pobočij, način njihovega spodkopavanja in preperevanja, zunanji izvor materiala in morebitno osušitev zatrepa. Šuštaršič definira zatrep kot masni deficit, ki je nastal zaradi mehanske nestabilnosti, ki jo v svoji neposredni okolici sprošča kraški izvir (Šušteršič, 1977; cv: Mihevc, 1991). Geomorfološka oblika, ki se pojavlja na območjih kontaktnega krasa, so tudi suhe doline. Te so dolinaste oblike na krasu, brez stalnega površinskega toka. Glede na trajanje toka ločimo trajno in obdobno suhe doline. Glede na površinske tokove ločimo delno suhe in polsuhe doline. Delno suhe so tiste s površinskim tokom v delu doline. Polsuha dolina je suha dolina, v kateri se občasno pojavlja površinski vodni tok (Gams, Kunaver, Radinja, 1973). Ponekod so površinske vode prestavile svoj tok ali izginile v podzemlje, na površju pa so ostale suhe doline. Suhe doline so posledica razpada površinske rečne mreže (Mihevc, 1989). Suhe doline se pogosto nadaljujejo nad nižjim obodom slepe doline. V nekaterih suhih dolinah ali v delu doline ob visoki vodi teče površinski tok. V tem primer govorimo o polsuhi dolini. Po nastanku in obliki so lahko suhe doline zelo različne. Lahko so odprte v eno ali obe smeri, polodprte ali zaprte. V mnogih suhih dolinah je dno vrtačasto (Mihevc, 1991). Suhe doline, ki so trajno suhe, pogosto nimajo ravnega dna. Pri marsikateri dolinasti obliki ne moremo dokazati rečnega nastanka in pri takih ime pomeni samo to, da je oblika dolinasta in suha, oziroma brez vodnega toka (Gams, 1998; Gams, 2004). »Kjer pod naplavino obstaja spiranje v podzemlje, lahko nastajajo sufozijske oblike. To so predvsem vrtače (ki so večje) in grezi (manjše). Proces je počasen, lahko ga pospešijo nihanja podtalnice, način pretakanja, povečan nivo zaradi poplav ali človekovega posega. Te oblike kažejo dinamiko spiranja v kras, pa tudi prostorsko razporeditev prevodnejših con. Značilne so ob vznožjih pobočij slepih dolin. Pogosto se zaraščajo v nekakšne doline in po navadi predstavljajo najnižji del dna. Prav zato vanj pogosto ponika poplavna voda. Sufozijske oblike so značilne za površje, ki se je izoblikovalo s procesi prečno na litološki stik kamnin« (Mihevc, 1991, str. 31). Kraške jame niso značilnost samo kontaktnega krasa, pač pa celotnega krasa. Kraške jame so za mnoge najzanimivejši del krasa. Vhodi v podzemlja imajo kar nekako mističen prizvok in radovednost že od nekdaj žene raziskovalce v globine kraškega sveta. Že tisočletja je človek z jamami povezan na tak ali drugačen način. Od tega, da so v marsikaterem delu sveta služile kot zavetišče našim prednikom, so bila svetišča različnim mitološkim bitjem, bila so skladišča živim in pokopališča umrlim (Culiver, White, 2005). »V širšem pomenu prehodna podzemeljska votlina, ne glede na to ali je vodoravna ali navpična (brezna). V ožjem smislu prehodna, pretežno horizontalna podzemeljska votlina; nasprotje brezna, ki je navpično. V splošnem smislu se uporablja kraška jama, da ne bi prišlo do zamenjave z vdolbino na površju« (Gams, Kunaver, Radinja, 1973, str. 8). Po tujih avtorjih je jama naravna odprtina v kamnini, ki deluje kot prevodnik vode med ponornimi točkami in iztoki vode, kot so izviri (Gillieson; cv: Hribernik, 2005). Jama je korozijska razpoka s premerom večjim od 5 – 15 milimetrov (Williams, 1989; cv: Hribernik, 2005). Bolj razumljiva oziroma predstavljiva je razlaga, da je jama vsaka naravna odprtina, v katero lahko vstopi človek (Gunn, 2004). Jamarska zveza Slovenije upošteva za jamo vse naravne votline, ki so daljše in globlje od 10 metrov. Jamarji naj bi za vse jame, ki jih raziščejo, naredili zapisnik s podatki o jami. V primeru, da je jama krajša od 10 metrov, se vseeno registrira. Podatki o jamah se vodijo v jamskem katastru Jamarske zveze Slovenije (JZS) in na Inštitutu za raziskovanje krasa v Postojni. Slovenski kataster je eden izmed najpopolnejših na svetu (Hribernik, 2005). Dobroveljsko planoto na več mestih delijo prelomi in ob teh prelomih so na plano prišle vulkanske kamnine, ki so se tako vrinile med sedimentne kamnine, ki prevladujejo na preučevanem območju. Na območju, kjer so na površju neprepustne kamnine, so se na površju razvili manjši vodotoki. Ti zaradi omejene površine neprepustnih kamnin nimajo velikega zaledja in brž, ko potoki pritečejo na apnenec, se ti prestavijo pod površje. Kontakt med neprepustnimi tufi in prepustnimi apnenci je ustvaril značilne kontaktne kraške oblike, ki jih bomo v nadaljevanju diplomske naloge predstavili. Vzhodno od večjega naselja Nazarje se nahaja območje, ki je imenovano Dobrovlje pri Mozirju. Gre za razloženo naselje, ki ga sestavljajo po večini samotne kmetije, pa tudi stanovanjske in nekaj počitniških hiš. Del naselja sta tudi kmetiji oziroma domačiji Dobrovec in Kecelj. Kmetiji sta obdani s pašniki, saj na precejšni strmini za poljedelstvo ni pogojev. V okolici kmetije najdemo vrtove, ki pa so majhni in so namenjeni lastnim potrebam. Kmetiji sta na tem mestu zaradi izvirov, ki jih najdemo na tem območju. Kot na celotnem območju Dobrovelj je naselitev pogojena ravno z območji, kjer je v preteklosti pašna živina imela dostop do vode (Natek, 1959). Glede na geološko karto meja med apnencem in tufom poteka tik pod cesto, ki povezuje Letuš in Nazarje. Nadaljuje se po delu gomilskega preloma, ki poteka severovzhodno tik ob vzpetini, na kateri je cerkev sv. Urbana. V smeri Z–V se v konkavni krivulji razteza andezitni in dacitni tuf približno v širini 3 kilometrov, v smeri S–J pa le med 250–300 metrov. Na nepropustni podlagi je bila razvita rečna mreža, ki je danes ohranjena le v njenem izvirnem delu saj se je le-ta prestavila v podzemlje. Potočki, ki jih tu zasledimo, nimajo lastnih imen. Domačini uporabljajo ime Potok, pa tudi v literaturi (Kralj, 1990) zasledimo le ime Potok. Prvo manjšo dolino oziroma erozijski jarek zasledimo med obema omenjenima domačijama. Na nadmorski višini 640 metrov na pašniku opazimo nekoliko bolj močvirsko rastje in manjši potok, ki se hitro spušča po strmem pobočju navzdol. Domačini so na tem območju potok malce priredili in je tik po izviru nekakšen napajalnik, ki ga uporabljajo za napajanje živine. Potok nato skoraj v navpičnem toku prehaja v iglasti gozd. Izoblikoval se je erozijski jarek, ki mestoma presega en meter globine in približno do pol metra širine. Po približno 100 metrih toka se mu z leve strani po podobnem jarku pridruži pritok, ki prav tako izvira na pašniku, vendar nekoliko vzhodneje in nižje od prvega. Erozijski jarek ni tako izrazit, potok je manj vodnat in hitro presahne. Od združitve naprej oziroma po približno 50 metrih se strmec nekoliko zniža in dolina potoka je nekoliko bolj široka, še vedno ne več kot 10 m. Predvidevamo lahko, da je struga polna le ob močnejših nalivih. Potoka nato skupaj tečeta še 100 metrov in pritečeta na ravninski del, kjer se vsi potočki združijo in počasi tečejo proti podzemlju. Približno 100 metrov zahodneje od prvega opazimo drugi krak potoka. Ob izviru je urejeno manjše vodno zajetje. Občasni potok opazimo le po deževju ali med njim, teče po strmem pobočju, kjer si je izdelal plitvo dolinico in se po približno 80 metrih združi z nekoliko večjim levim pritokom. Ta si je izdelal kanjon in je izmed vseh potokov na območju najbolj vodnat. Izvira najvišje od vseh potočkov na območju, in sicer na nadmorski višini 704 metrov na travniku pod domačijo Dobnik. Potok se napaja z območja, kjer je v podlagi andenzitni in dacitni tuf. Potok si v prvih 50 metrih izdela plitvo dolino. Nato potok teče po strmem erozijskem jarku in se hitro spusti na nadmorsko višino 640 m. Jarek je zaradi strmine precej plitev, saj gre praktično za prosti padec. Potok so na tej nadmorski višini regulirali in ga z velikimi odtočnimi cevmi preusmerili pod cesto (Braslovče–Nazarje). Takoj pod cesto potok preide na apnenec, v katerem si je potok izdelal kanjon oziroma manjšo dolino. Potok teče po strugi, ki je obdana s skoraj navpičnimi stenami, ki so visoke med 8 in 10 metri. V strugi so poleg apnenca in dolomita tudi kosi andezita. Potok domnevno presahne le v največjih sušah (Natek, 1959). Dolžina doline znaša približno 300 metrov. Nato potok priteče do uravnave pred ponorom, kjer se združi z ostalimi kraki potoka. Povsem zadnji izvir najdemo nekoliko jugovzhodneje od zadnjega izvira. Izvir se nahaja ob gozdni cesti, ki se spusti z glavne ceste (Nazarje–Braslovče). Ob cesti je dobro vidno večje betonsko vodno zajetje. Pod zajetjem je umetni jez, ki zagotavlja dovolj visok nivo vode v zbiralniku. Voda tu vijuga med prepustnim apnencem in dolomitom in neprepustnimi predorninami. Ob prehodu na prepustno podlago se voda hitro strmo spušča proti ponoru in tudi tu lahko opazujemo strmo dolino, katere pobočja ne presegajo 5 metrov. Voda doseže dno doline oziroma ponor le ob največjih nalivih. Voda očitno izginja pod površje že v sami rečni strugi, saj je tik pod umetnim jezom ta precej vodnat, potem ko voda priteče v spodnji del, na bolj ravno površje, pa se voda že počasi izgublja iz struge in prestavlja pod površje. Med omenjenimi izviri je na območju še en del slepe doline. Gre za najmanjšo dolino, ki je bila ob obeh obiskih suha. Gre za del, kjer se je voda več kot očitno že prestavila v podzemlje in lahko govorimo tudi o polsuhi dolini. Dolina se nahaja med omenjenimi kraki Potoka. V spodnjem delu je dolina precej izrazita (Slika 4/D - desna stran). Vendar, ko ji sledimo in se vzpenjamo na manjšo uravnavo, ta izrazitost izginja in se za razliko od ostalih, ki so si v pobočje vrezali jarke oziroma kanjone, ta tu na uravnavi tudi konča. Vsi potočki se ob visokem vodostaju po večdnevnem deževju in ob taljenju snega združijo na akumulacijski ravnici, kjer se jarki in manjše doline združijo v pravo slepo dolino, ki je nastala pred ponorom pod navpično steno. Ta ima površino približno 700 arov z obsegom enega kilometra. Struga potoka vijuga po tej ravnici iz fine rjave prsti, ki je tu odložena. Voda tu nedvomno ponika že v sami strugi potoka. Glavni ponor je bil spomladi tri dni po dvodnevnem deževju suh, medtem ko so bile vse struge precej živahne. Pred tem je v zimskem času, ko se je sneg že nekoliko talil, glavni ponor prejemal precejšne količine vode. Ponor pod približno 20-metrsko navpično steno se nahaja obrnjen nekoliko proti jugozahodu. V steni je lepo opazno staro žrelo (Vračka zijalka), ki se nahaja 10 metrov višje in je v preteklosti prevajal vode, ki so prihajale iz precej višje plasti neprepustne podlage. Območje, kjer voda izginja v podzemlje, je ena izmed najnižjih točk, ki jih najdemo na površju Dobroveljske planote. Podrobnejše analize, ki bi dale odgovor, kje prihaja voda na plano, zaenkrat niso bile opravljene. Nad ponorno steno leži podolje prežeto z vrtačami. Območje nam že z samim imenom priča o močni zakraselosti, saj se imenuje Vrtače. Na območju, velikem 1,5 kvadratnega kilometra, lahko naštejemo preko 100 vrtač in je območje z največ vrtačami na Dobroveljski planoti. Podolje se nahaja v višini 650 metrov nadmorske višine. Na podolju vrtač najdemo nekaj brezen, ki pa ne presegajo dolžine 25 m. Vračka zijalka je jama, ki je bila med prvimi obravnavana s strani različnih biologov in kasneje tudi jamarjev. Med prvimi je jamo obiskal Egon Pretnar, slovenski jamski biolog, ki je v jami preučeval hrošča Ahaenopidium treulandi (Slika 12), ta je endemit in je značilen le za nekatere jame z Dobroveljske planote. Pretnar je bil tudi prvi (zaenkrat edini), ki je jamo premeril in opisal. Prvi del jame je horizontalni hodnik, širok cca. 4–5 metrov in visok približno 4 metre. Od vhoda se rov hitro zožuje in na koncu tega 25 metrov dolgega hodnika se prične jama vzpenjati. Jama se vzpenja 5 metrov v višino, kjer je manjša uravnava. Nato se rov nekoliko spusti in ponovno dvigne. Jama se konča z zelo blatnim, ozkim in nizkim rovom (Pretnar, 1938). Glede na opis jame se nam pojavi dvom, da je Vračka Zijalka resnično starejši požiralnik oziroma žrelo, kot piše Meze (1966). Jama se namreč strmo vzpenja navzgor, medtem ko bi pričakovali, da se le-ta spušča. Verjetno bi bilo potrebno jamo še enkrat dodobra raziskati in morda ugotoviti nadaljevanje. Sam sem namreč v jami opazil manjši rov, ki ne vodi le strmo navzgor, kot opisuje Pretnar, pač pa proti zahodu. Žal v jamskem katastru ni podrobnejšega zemljevida, kar je nekoliko presenetljivo. Kasneje se z jamo niso preveč ukvarjali, čeprav Kralj (1990) poroča, da bi v jami lahko bivali naši predniki. Žal nam ta ne ponudi vira, ki bi nam o tem razkril kaj več. Danes je do jame urejena pot z leseno ograjo, v jami pa so vidni odtisi živali, saj je jama več kot primerna za bivališče. Slepa dolina je nastala na stiku nepropustnega keratofirja, po katerem so se pretakale površinske vode, in propustnega apnenca, ki je na tem območju v večini. Na območju sv. Urbana je po Mezetu v preteklosti izviral t.i. Jezernikov potok, ki je tekel preko podolja (Vrtače) do današnje kmetije Jezernik. Hitra erozija keratofirja, ki jo je povzročil Jezernikov potok, je kmalu zadela na propustni apnenec, da je vanj poniknil in ustvaril slepo dolino. Dolina se je poglabljala in se danes konča pred približno 30-metrsko čelno steno. V njej je odlično ohranjeno nekdanje žrelo, ki je nekoč požiralo vodo. Meze namreč predvideva, da je nekoč to žrelo prevajalo podzemno vodo do Jezernikove kmetije, kjer je manjši izvir, ki je le kilometer stran (Meze, 1966). To je težko predstavljivo, saj je površje okrog Jezernikove kmetije kar 100 metrov nad točko, kjer voda trenutno ponika in 90 metrov nad točko, kjer najdemo Vračko zijalko. Meze verjetno ni obiskal jame in ni prebral jamskega zapisnika, ki bi mu vzbudil dvom o dani interpretaciji. Jama se namreč dviga proti površju in ne spušča, kot bi pričakovali. Postavlja se le vprašanje zahodnega rova, ki se hitro konča z ozko razpoko, a ni bil podrobneje raziskan. Če je kdaj obstajal t.i. Jezernikov potok, se je ta napajal z območja Vrtač. Podolje se znižuje proti domačiji Jezernik. Na območju je kar nekaj brezen in vrtač, ki bi lahko prevajale vodo proti Jezerniku. Slepa dolina pod sv. Urbanom pa je verjetno nastala povsem ločeno in povezave z Jezernikovim potokom nima. Poleg debele plasti keratofirja, po katerem je tekel Potok, je pri nastanku slepe doline odločilno vlogo zagotovo odigrala tektonika. Nenazadnje je keratofir ravno rezultat tektonskih premikov. Na geološki karti (karta 2) opazimo prelom, ki v geološkem tolmaču lista Ljubljane ni poimenovan. Ta prelom/nariv poteka točno ob stiku apnenca in neprepustnih tufov. Prelom poteka v smeri Z–V in je razlog, da na površju najdemo predornine. Ob omenjenem prelomu lahko na geološki karti opazimo tudi prelom, ki poteka tik ob slepi dolini, ki poteka v smeri S–J. Ta se naveže na gomilski prelom, ki ga bomo omenili tudi v povezavi s suho dolino, nad starim gradom. Ta prelom je razlog, da se je vodni tok morda usmeril proti bolj oddaljenim Braslovčam in ne proti bližnjima Letušu oziroma Mozirju. Na območju Urbana namreč poteka tudi razvodje med vodami, ki se z Dobrovelj iztekajo v Savinjo nad sotesko, med Mozirjem in Letušem, in pod njo. Glede na gradient lahko predpostavimo, da voda izpod sv. Urbana prihaja na plano nekje ob vznožju planote, pod Letušem. Vprašanje glede iztekanja vod izpod Urbana omenja tudi Novak (Novak, 1981), vendar odgovora do danes v literaturi ni zaslediti. Barvanje Potoka, bi nam pomagalo pri interpretaciji slepe doline in nas rešilo marsikaterega dvoma, ki se nam postavlja. Prav tako bi tako lažje ovrgli ali potrdili predpostavko »Jezernikovega potoka«, ki ga omenja Meze (1966). Začetni deli doline oziroma kot smo jih poimenovali kanjoni, so nastali kot posledica korozije tal oziroma dna. Ob večjih nalivih se v strugo prenaša neprepustni material, ki preprečuje, da bi voda hitreje pronicala v apnenčasta tla. Tako se je dolina hitro poglabljala in hkrati tudi podaljševala. Na mestu, kjer se potočki združijo in se dolina razširi, so potočki odložili veliko nepropustnega materiala, ki je povzročil, da se je tu dolina pričela bočno širiti in je delovala bočna korozija. Na uravnavi je videti kar nekaj večjih dreves, prav tako je lepo poraščena, zato predvidevamo, da se danes dolina ne širi več. Voda v večini ponikne, preden doseže požiralnike pod navpično steno. Poleg slepe doline pod sv. Urbanom je na Dobrovljah še ena nekoliko manjša, a nič manj slikovita slepa dolina. Ta se nahaja na Čreti, delu Dobroveljske planote, ki velja za močvirnat svet in od tod tudi izhaja ime. V SSKJ pod geslom »čreta« najdemo zapis »v štajerskih narečjih je to močviren nižinski svet, porasel s travo in nizkim grmičjem«. Razlika je le v tem, da v primeru Črete ne gre za nižinski svet, saj ta leži na nadmorski višini med 950–990 m. Gre za osrednji del Dobroveljske planote, ki leži vzhodno od Šmartnega ob Dreti in severno od Vranskega. Območje Črete predstavlja razvodni hrbet, kjer se vode odvajajo proti Dreti na sever oziroma severovzhod ter proti jugu, kjer se različni potoki izlivajo v Bolsko. Slepa dolina je, podobno kot slepa dolina pri Urbanu, nastala na stiku apnenca, andezitnega in dacitnega tufa ter tufa (lias). Vendar je območje izoblikovane doline tu manjše, poleg tega sta tu le dva povirna kraka, ki sta ustvarila dolino. Prvi krak neimenovanega potoka opazimo južno od lesene cerkvice sv. Katarine. Na travniku na nadmorski višini 880 m, pod cesto (Letuš–Vransko), opazimo udrtino, ki postopoma prehaja v manjšo strugo. Že po nekaj 10 metrih od izvira lahko opazimo močvirnato površje, ki se po začetnem strmem delu nekoliko uravna in počasi teče proti jugovzhodu. Ob stiku travnika in gozda struga zapusti neprepustno podlago, kar se hitro pozna v sami strugi potočka. Na stiku se je zaradi močnejše korozije apnenca izoblikoval manjši jez. Po tem padcu se struga hitro poglobi najprej na globino približno 5 metrov, po 50 metrih pa že na 8 metrov. V tem delu se struga preusmeri proti severu. Podobno kot na območju pod sv. Urbanom je potok v pobočje urezal vintgar, čigar stene imajo naklon več kot 30°. Globina struge oziroma se vseskozi povečuje do ponora. Širina struge pa se iz začetnih 3 mestoma poveča na 8 metrov. Količina vode v sami strugi se vseskozi spreminja. Na nekaterih mestih je ta precej živahna, nato je skoraj ni. V strugi na določenih mestih opažamo živo skalno apnenčasto podlago, kar je razlog, da voda že pred ponorom zapušča strugo. V strugi najdemo tako nepropustni fini material, kot večje kose apnenca, dolomita in tudi tufa. Po 200 metrih strme doline se je nekoč ali se morda tudi sedaj ob večjih nalivih z desne strani (izpod Pugrov) potoku pridruži manjši vodni tok, ki po vsej verjetnosti tik preden doseže glavno strugo, ponika v apnenec, ki je v stranski strugi razkrit. Nekoliko naprej, 50 metrov pred ponorom, se desnemu potočku pridruži tudi potok, ki prihaja iz drugega kraka. Ta izvira jugozahodno od planinskega doma na Čreti. Potok v svojem diplomskem delu omenja tudi Natek (1959), na topografski karti ni vrisan, so pa vrisana močvirna tla. Potok se pojavi na robu pašnika in v začetnem delu teče med gozdom in travnikom na nadmorski višini 860 m. Potoček, ki nedvomno presahne ob pomanjkanju padavin, vijuga po robu travnika in nato pod gozdno cesto (kamor so ga speljali okoliški prebivalci) doseže iglasti gozd. V gozdu se zaradi večjega naklona dolinica nekoliko poglobi. Vendar ne tako izrazito kot potok, ki priteče izpod sv. Katarine. Struga je tu globoka manj kot meter, je pa zaradi meandriranja potočka naplavina široka 2 m. V prvem delu potok teče po precej zamočvirjenih tleh in v podlagi ne opazimo apnenca. Tudi prst na pobočjih struge je zelo temna, kar potrjuje, da je v podlagi keratofir oziroma tuf. Površje se počasi znižuje proti ponoru, dokler se ta po 100 m ne prelomi ob prehodu na območje, kjer se že v pobočjih javlja apnenec. Na tem delu je potok ustvaril podobno dolino - kanjon, kot potok, ki priteče izpod sv. Katarine. Stene so zelo strme, čeprav ne presegajo 5 metrov. Dolina se hitro poglablja, v strugi najdemo tako propusten kot nepropusten material. Struga, kjer je izoblikovan kanjon je dolga približno 200 metrov in je obrnjena proti jugozahodu. Pred mestom, kjer se oba potoka združita, je struga široka 5 metrov. Po združitvi se struga le malenkostno razširi in nato potok do ponora opravi še 50 metrov. Oba kanjona sta zapolnjena s podrtimi drevesi, verjetno posledica žledoloma (v letu 2014), kjer zaradi težke dostopnosti še niso odstranjevali podrtih dreves. Čeprav je tudi izven struge, iglasti gozd ni v veliko boljšem stanju in se v njem ne gospodari. V zadnjih 50 metrih se struga ne poglablja in potok vidno izgublja količino vode. Tik preden izgine pod mogočno steno v severnem pobočju Zahojnikovega vrha, je manjši tolmun, ki je iz belega apnenca in tam večina vode zapusti površje. Kolikor je ostane, steče nekaj metrov naprej v manjšo odprtino v steni, ki je tudi najnižja točka slepe doline z 843 m nadmorske višine. Zatrep je visok približno 30 metrov in je širok 25 metrov. Stena je navpična in na nekaterih mestih tudi visi in deluje kot spodmol. V steni je opaznih veliko razpok, ki bi v preteklosti lahko prevajale vodo s tega območja. Na vzhodni strani stene so opazne velike apnenčaste skale, ki so posledica podora. Ta je zasul nadaljevanje doline proti vzhodu in vhod v Punčohovo jamo, ki so jo nazadnje obiskali leta 2000. Povsem verjetno pa je, da se bo zaradi umikanja stene sprožil še kakšen podor. Stena je precej spodjedena in kanali višje v steni, so destabilizirali steno. Območje vsaj na oko deluje precej nestabilno in nevarno. Punčohova jama je bila prvič obiskana leta 1994, nato pa so se na to območje jamarji vrnili leta 2000, ko so tudi prvič izmerili jamo. V zapisniku terenskih ogledov je zapisano, da je vhod v jamo velik 1,5 metra, širok 2 metra in je v obliki trikotnika. V zapisniku lahko preberemo opombo, da je stanje popolnoma spremenjeno, glede na leto 1994. Takrat vhod ni bil odprt in je voda tekla skozi špranjo na desni strani ponornega zatrepa (Lamper, 2000). Vhod v jamo so morali odkopati. Tudi ob našem obisku aprila 2015 ni mogoče videti vhoda v jamo. Na mestu, kjer naj bi bil vhod v jamo, je veliko podornega kamenja in naplavina potoka. Voda v večini ponika že prej v manjšem tolmun, nekaj pa je teče po naplavini vse do stene, kjer ponikne. Vhod v jamo je tako ponovno zaprt. Območje je torej zelo aktivno in spremenljivo. Leta 2000 so vstopili v jamo in jo tudi izmerili. Dolžina jame je 22 m in globoka je 11 m. V jami je v prvem delu veliko podornih skal in naplavine (do T4, glej slika 8). Nato se v jami odpreta dva kamina, ki služita za odvajanje površinskih voda, stene kaminov imajo namreč lepo izoblikovane vertikalne žlebove. Jama se nato zopet strmo spusti, kjer se prostor spet poveča. Tu je tudi stranski rov, ki ni bil raziskan, saj bi bilo potrebno širjenje razpoke. Nato se jama zopet spusti, nakar dosežemo dno. Dno je zadelano z naplavnim materialom in člani Jamarskega kluba Črni galeb Prebold so v zapisniku omenili, da bi bilo smotrno nadaljnje kopanje, saj oblika rova in količina zaledja potoka nakazujeta nadaljevanje jame. Stene jame so gladke in niso prekrite s sigo (Lamper, 2000). Razlog, da najdemo na kraški planoti močvirnat svet, je tudi na območju Črete v zaplatah keratofirja oziroma tufa (lias). Ta je privrel na plano ob prelomu, ki poteka prečno v smeri Z– V iz Šmartnega ob Dreti. Na teh zaplatah so se izoblikovali potočki, ki so na pobočjih ustvarili doline. Na ravninskih predelih voda celo zastaja, zato na nekaterih mestih najdemo celo umetno urejene kanalčke, ki so jih kmetje ustvarili, da pašniki, na katerih pasejo živino, niso preveč močvirnati. Vzrok zamočvirjenosti Natek (1959) pripisuje pospešenemu mehanskemu razpadanju neprepustnih vulkanskih kamnin zaradi osenčene lege severnih pobočij Črete. Iz teh pobočij je površinska voda odnašala nepropustni material in ga odlagala na jugu t.i. uvale na Čreti, kjer pa je že geološka podlaga iz apnenca (Natek, 1959). Na pobočju uvale izvirata potoka, ki sta ob stiku z apnencem postopoma oblikovala dva vintgarja, ki sta se združila in izoblikovala kratko slepo dolino. Za razliko od slepe doline pod sv. Urbanom se tu ni izoblikovala večja akumulacijska ravnica. Prevladuje korozija dna in dolina se poglablja. Sedimenti, ki jih prinaša voda, so odloženi tik pred ponorom in tudi v sami jami, ki je izoblikovana pod podorom in naplavino. Razen v prvem delu potočka, ki prihaja izpod planinskega doma na Čreti, kjer ta teče po povsem neprepustni naplavini, ki je zelo temne skoraj črne barve, so v strugi potoka tako nepropustne kot prepustne kamnine. Spodmoli, ki jih opazimo v sami steni zatrepa, pričajo o tem, da se dolina poglablja oziroma širi. Prav tako nas podori in zapisi jamarjev opominjajo, da je območje še kako živo in na tem območju velja biti previden. Vode iz tega območja bržkone pritekajo na plano na drugi strani pobočja nad zaselkom Prilope, kjer na nadmorski višini 745 metrov izvira Mrzli Potok. Izvir se nahaja 100 metrov nižje in 350 metrov južneje od mesta, kjer voda izginja v podzemlje. Mrzli potok se nato izliva v Bolsko. Suhe doline so značilne oblike tako za normalni oziroma fluvialni relief, kot tudi za kraški relief. Dobroveljska planota je območje, kjer se prepletata oba in na Dobrovljah najdemo več manjših suhih dolin. Podrobneje bomo obravnavali suho dolino, ki se razprostira pod domčijo Paragojnik, teče mimo Kokovnika in ji s presledkom lahko sledimo vse do domačije Strojanšek, ki se nahaja nad gradom Žovnek. Suhi dolini pričnemo slediti na nadmorski višini 770 metrih vzhodno od kmetije Paragojnik. Suha dolina poteka pod cesto, ki povezuje Braslovče in Nazarje. Dolina je v prvem delu odprta od J–S. Suha dolina je lepo vidna in je prekrita s travnikom. V podlagi je keratofir, o katerem poročata Natek (1959) in Meze, ki je ta del suhe doline označi za šolski primer prestavitve površinskega toka pod strugo. Razlog za to so zaplate keratofirja, ki so tu ohranjene v primarni legi, ponekod je ta odstranjen do te mere, da v podlagi opazimo tudi že apnenec (Meze, 1966). Tudi v pobočjih ob strugi lahko mestoma opazimo osamljene škraplje. Struga je popolnoma suha in v širino meri približno 3 metre in je globoka približno meter in pol. Po kilometru se struga spusti na nadmorsko višino 700 metrov in se zaključi z veliko vrtačo s premerom 10 in globino 5 metrov. Nato lahko zopet na drugi strani pobočja, kjer je domačija Kokovnik oziroma zahodno pod vzpetino Šunc (821 m), opazujemo nadaljevanje doline. Tu je na nadmorski višini 690 metrov lepo ohranjen del doline, ki je odprt v smeri V– Z in je v tej smeri dobro sledljiva 200 metrov. Na tem mestu imamo lepo ohranjeno rečno strugo, ki je globoka kakšen meter, nad njo je opazna tudi manjša terasa. Na severni strani na pobočju opazimo škraplje, saj sta v podlagi dolomit in apnenec, medtem ko je južno pobočje in dno doline prekrito s travnikom, ki je na distričnih rjavih prsteh. Suha dolina se nato preusmeri proti J oziroma JZ izgine pod močno zakraselim območjem Jame, ki leži na nadmorski višini med 650 in 620 metri. Jame so zakraselo podolje z mnogo vrtačami, med katerimi so nekatere globoke do 8 metrov. Podolje se razteza na površini 12 arov. Na pobočju zahodno od jam je požiralnik, ki je aktiven ob večjih nalivih. Požiralnik je v jamskem katastru označen kot Janžansko brezno. Več o njem v nadaljevanju poglavja. Južno od jam opazujemo nadaljevanje suhe doline, ki pa je po pripovedovanju gospodarja teh gozdov g. Kokovnika po močnejših deževjih še vedno aktivna, pravi da »je voda nekaj časa na površju in nekaj časa pod njim in nikoli ne veš, kje kaj požre«. Opozoril je tudi na udiranje tal, saj je na pobočjih suhe doline kar nekaj požiralnikov, ki so nevarno zakriti z listjem ali dračjem in so vidni le ob deževju. »Polsuha« dolina z občasnim vodnim tokom se vije izpod območja, ki je na topografski karti označen kot Jazbine. Dolinica z dvema krakoma, ki je suha, se po 300 metrih iz smeri SZ–JV združi in obrne proti vzhodu. Po približno 500 metrih se dolina spoji z dolino, ki je nekakšno nadaljevanje podolja Jam. Dolina nato poteka med vzpetinama Konjšek (793 m) in Grmada (898 m). Ta se spušča do domačije Strojanšek na nadmorski višini 520 m, kjer obvisi. Pobočje doline je zelo strmo na obeh straneh in dosega naklone 30°. Suha dolina je široka med 15 in 20 metri, dolžina samo tega dela pa je 750 metrov. Dno doline je v tem delu sestavljeno iz vrtač, na pobočju in dnu opazimo veliko apnenčastih skal in skalnih blokov. Na pobočju Konjška sta dve jami, Strojanškovi brezni 1 in 2. Celotno območje je že Natek (1959) označil kot suho dolino. V diplomski nalogi omenja, da gre verjetno za staro strugo Trnavce, ki se je sčasoma prestavila v podzemlje in danes v rojih prihaja na plano pod Strojanškom (kjer danes deluje že omenjena ribogojnica pri Mlinarju op. a.) (Natek, 1959). Razlog, da na pobočju, ki je kraško, najdemo sledi rečnega reliefa, gre pripisati zaplatam vulkanskih kamnin na Dobroveljski planoti. Suha dolina pri Kokovniku je ostanek nekdaj tekočega potoka, ki je izviral na pobočju grmade. Keratofir in tuf, ki sta bila tu odložena, je bil zaradi erozije hitro odstranjen. Voda, ki je tekla po tej dolini, je zadela ob apnenec in pričela izgubljati vodo. Domačija Kokovnik je postavljena na hrbtu, ki je na južnem delu zgrajen iz apnenca, severno pobočje pa je prekrito z distrično rjavo prstjo, kjer je podlaga tuf (lias). Na drugi strani vzpetine se pojavi nadaljevanje suhe dolina, saj je voda po kratki poti, ko izgine pod vzpetino, na tem mestu zopet prihajala na plan. Nivo suhih dolin je namreč približno v enaki višini. Drugi del suhe doline je obrnjen v smeri Z–V, ki se tu obrača proti JZ oziroma v smeri gomilskega preloma. Suha dolina nato ni tako zelo očitna, saj izgine pod zakraselimi Jamami. Suha dolina nad Strojanškom je zelo zanimiva. Po celotnem dnu suhe doline najdemo vrtače. Vrtače so po vsej verjetnosti nastale s sesedanjem jamskega stropa. Po pobočjih praktično skoraj celotnega dela doline lahko opazujemo bloke apnenca, ki bi lahko sestavljali jamski strop. Ta del slepe doline sovpada z gomilskim prelomom, ki poteka v isti smeri in mu lahko sledimo vse do slepe doline pri sv. Urbanu. Prav gomilski prelom je razlog, da se je voda površinsko pretakala v tej smeri. S prestavitvijo vodnega toka nižje v podzemlje bi se jamski strop lahko porušil in zaradi tega je na dno suhe doline videti vrtačasto. Pod današnjim dnom se zagotovo pretaka voda, o čemer pričajo odprtine v zemlji in kamor po pričevanju domačinov ponika tekoča voda. Prav tako 300 metrov vzhodneje in dobrih 120 metrov nižje najdemo močan kraški izvir, ki ga pri Mlinarjevih izkoriščajo za precej veliko ribogojnico. Na pobočju suhe doline je 13-metrsko navpično brezno, ki se imenuje Janžansko brezno. Brezno je pravzaprav požiralnik, kamor ob deževjih, po poročanju domačina gospoda Janžovnika, ki je lastnik gozdov na tem območju, »voda kar dre pod zemljo«. Brezno je tako zagotovo aktivno, o čemer priča tudi dračje ob samem breznu, ki ga ni pogoltnilo in ga je tam odložila voda. Brezno je na dnu polno skal in blata, jamarji JK Črni Galeb Prebold pa predvidevajo, da bi lahko tu še z odkopom odkrili nadaljevanje jame (Vedenik, 1971). Strojanškovo brezno 2, ki so ga preboldski jamarji odkrili slučajno (ob odpravi do Strojanškovega brezna 1, ki še ni v jamskem registru), se nahaja v pobočju Konjška (793 m) tik preden dolina obvisi. Brezno po pričevanju Grega Ramšaka, ki se je med prvimi spustil v brezno, ni aktivno oziroma v njem ni sledi tekoče vode. Brezno je globoko 17 metrov, dolžina rova je 25 m. V breznu ni sige, dno je iz kamenja in nekaj blata. Na dnu brezna je odprtina, ki je nagnjena v smeri kraških izvirov pri Mlinarju in iz odprtine močno piha. Strojanškovo brezno 1 je nekoliko daljše in po mnenju jamarjev precej bolj zanimivo. Jama je bolj globoka, 52 m in razdeljena na dva dela, saj je vmes zagozdena skala oziroma podorno kamenje. Dno in strop brezna sta tu za razliko od prejšnjega zasigana. Na dnu je podorno kamenje, ki preprečuje prehod globlje v jamo. Skupna dolžina Strojanškovega brezna 1 je 103 m (Ramšak G., 2003; Ramšak G., 2011). Prvi, ki so raziskovali kraške jame na območju Dobroveljske planote, so bili domačini. Že pred 170 leti naj bi najbolj pogumni raziskovali brezna in ugotavljali, kako so ta brezna nastala. Po poročanju Kralja (1990) so predvidevali, da bi lahko šlo za stare opuščene rudniške rove ali pa skrivne prehode, ki naj bi Celjskim grofom služili kot skrivni prehodi, ki so vodili vse od starega grada nad Žovneškim jezerom pa vse tja do Celjskega gradu (Kralj, 1990). Prvi, ki so resneje raziskovali kraške globeli, so bili biologi. Ti so v jamah na Dobroveljski planoti odkrili posebnega hroščka, ki živi le v treh jamah na Dobrovljah in je endemit (gl. sliko 12). Leta 1969 je bil ustanovljen Jamarski klub »Črni galeb« iz Prebolda, kar je pospešilo raziskovanje kraškega sveta na Dobrovljah. Ti so odkrili večino jam, ki jih že pred tem niso dokumentirali člani Društva za raziskovanje podzemnih jam Ljubljana. Na Dobroveljski planoti je danes v registru Jamske zveze Slovenije 53 jamskih objektov. Poleg tega vsaj še eno izmed odkritih brezen (Strojanškovo brezno 1) ni bilo vneseno v jamski kataster. Med njimi prevladujejo krajša brezna in jame, saj so le 4 daljše od 100 metrov. Nastale so z erozijskim širjenjem vmesnih prostorov med sedimentnimi kamninami – apnenca in dolomita, med katerimi pronica voda, večja brezna pa so nastala s širjenjem večjih tektonskih razpok. Poleg jam, ki so povezane z obema slepima dolinama in suho dolino, ki smo jih obravnavali v prejšnjih poglavjih, bomo v naslednjih podpoglavjih opisali tri bolj znane jamske objekte, ki jih najdemo na Dobroveljski planoti. Brezno presenečenj je najdaljše in najgloblje do sedaj odkrit jamski objekt na Dobroveljski planoti. Jama je dolga 950 m in globoka 472 m. Nahaja se na območju Golih Vrtač na vzhodnem pobočju Šentjoškega vrha (1.077 m). Vhod v jamo je v manjši vrtači na nadmorski višini 1.031 m. Vhodno brezno je globoko 5 m, preko njega dosežemo rov imenovan Vodnjak. Vodnjak je špranja, ki prehaja v Vhodno dvorano v njem se je potrebno spustiti za 16 metrov. Po stranskem rovu sem priteče potok, ki nas nato spremlja skozi celotno jamo. Za nadaljevanje je potrebno slediti potoku, ki nas pripelje do malega slapu. Sledi t.i. poševna dvorana. Ta je 10 metrov dolga in 8 metrov visoka. Iz nje preidemo nad polico Velike dvorane, do katere nas loči 15-metrski spust. Dvorana je 25 metrov dolga in 20 metrov široka. Vhodna stena je tu popolnoma zasigana. Sledi blatno poševno brezno, nato skozi ozko grlo dosežemo Erozijsko dvorano, ki je poimenovana po dnu, kjer so lepo vidne sledi erozije vode. Prav tako so v dvorani vidni zanimivo prečno nagnjeni skladi apnenca. Brezno nato prehaja v dolg, nizek in strm Gomazeči rov. Takšno ime so mu dali zato, ker zaradi vode in blata kamniti bloki radi drsijo in je prodiranje na tem mestu precej nevarno. Sledi ozek meander, ki so ga morali umetno razširiti, da so jamarji lahko nadaljevali pot. Na dnu meandra teče potok, ki nekaj metrov zatem teče skozi razpoko in se nižje v breznu zopet pojavi. Sledi manjše brezno, zatem pa dvoranica z imenom Kurilnica. Zanimivost te dvorane je dno, ki je poleg podornih skladov zatrpano s tufom, ki ga je med gruščem pravzaprav vse do te dvorane izredno veliko. Prek Podorne dvorane pridemo v Bivak, manjšo dvorano, v kateri so si jamarji na zadnjih odpravah uredili bivak. Iz te dvoranice je možno nadaljevanje skozi nizko pasažo, skozi katero odteka tudi potok. Za tem se strop rova dvigne v Visoki kamin. Kamin je izredno zanimiv, stene se navpično dvigajo, vrha pa ni videti. Brezno prehaja v meandrast rov, ki se v stopnjah spuščajo navzdol do Prhe 1. Ozek rov zapolnjuje potok, ki hip za tem pade v globino in ustvarja jamarjem neprijetno prho. Na dnu brezna je pod slapom velika kotanja, ki je popolnoma zalita z vodo. Iz nje nato odteka voda po naslednjem meandrastem rovu, ki je širok le okoli pol metra. Sledijo si manjši vertikalni spusti, prek katerih se preliva potoček. Zatem se začne brezno nenadoma položno spuščati in ustvarja videz, da se bo vsak hip končalo. Ozki rovi so zelo visoki, tako da ni mogoče videti stropa. Po desetih metrih je tako imenovana Prha 2. Pot vodi prek močno erodiranega podornega skalovja, ki pripelje v novo brezno. Po nekaj krajših  vertikalnih spustih pa pridemo do tako imenovanega Velikega prepada z globino 30 metrov. Tudi tu voda neusmiljeno pada v globino in otežuje napredovanje. Sledi še več brezen, prek katerih se preliva potok. Rovi in brezna so tod široki le od pol do enega metra. Na kraju je jezerce, v katerem se zadržuje precej vode. Nadaljevanje je možno skozi 20 do 30 centimetrski široki meandrast rov, ki se strmo spušča v globino. Zaradi ožin je prehod naprej onemogočen. Od Bivaka pa do konca ima rov iste značilnosti, kot so: ozki rovi brez sige in grušča, velika vlažnost in blatne stene. V prvem delu brezna prevladujejo suhi rovi, podorne dvorane in grušč, apnenec ter tuf (Naraglav, 1977). Jama je nastala zaradi stika nepropustnih kamnin in apnenca. O tem nam pričajo številni ostanki tufa, ki jih omenja Naraglav v svojem poročilu o odpravi v jamo. Jama je še vedno aktivna, saj voda še vedno teče skozi rove. Prav tako je ob večjem deževju jama popolnoma neprehodna, saj so glede na zapisnike, ki jih najdemo v jamskem katastru, jamo že večkrat poskušali obiskati, pa jim zaradi vremena to ni uspelo. V jami so opravljali barvanje potoka, ki pa ni bilo uspešno, saj so imeli premalo barvila in do rezultatov niso prišli (Naraglav, 1977). Neskončno brezno se nahaja na zahodnem pobočju Šunca (821 m). Vhod v jamo so jamarji razširili in povečali, tako da danes meri v širino in višino 1,5 metra. Brezno se ob vhodu odpira s približno 3 metre široko odprtino, ki se do globine 40 metrov ne spreminja. Na tej globini se razširi v veliko podorno dvorano, ki je zaradi veliko kapniškega okrasja imenovana Kapniška dvorana. Ta je v dolžino dolga 30 metrov, v višino pa meri pol manj. Dno dvorane se nahaja na globini 50 metrov, vendar se brezno nadaljuje s tremi odprtinami do globine 66 metrov, kjer se brezno spet zoži širino 8 metrov. Za tem grlom se jama zopet razširi v Veliko dvorano. Ta je visoka 25, široka 12 in dolga 20 metrov. Tla dvorane so na globini 86 metrov in so polna podornih skal in špranj. Na vzhodni strani Velike dvorane se odcepi ozek prehod v stransko manjše brezno, kjer dosežemo končno globino 117 metrov. Na prehodu iz velike dvorane v stransko je ogromno ilovice (Vedenik, 1969). Hlastejeva jama je ena izmed zanimivejših, bogato okrašenih jam na Dobrovljah in tudi ena izmed lažje dostopnih. Jama leži na vzhodnem pobočju Konjška (793 m) v bližini domačije Hlastej. Jama ni med daljšimi, je pa ena bolj zasiganih na Dobroveljski planoti. Vhod v jamo je širok 5 metrov in prav za toliko se je potrebno najprej spustiti, da pridemo do dna vhodnega brezna. Jama se nadaljuje z rovom oziroma votlino. Po nekaj metrih se pred nami odpre Velika dvorana, ki se bohoti z zasiganimi stenami. Po tleh dvorane je veliko podornega kamenja. Dvorana se spušča položno navzdol. Iz Velike dvorane pridemo do manjše dvorane, ki je prav tako lepo zasigana. Nato je potrebno poiskati manjši rov, ki nas iz manjše dvorane vodi naprej še v manjšo, ki se nahaja pod veliko dvorano. Tu so jamski prostori v dolžini 20 m, kjer se bohoti 1,5 metrov visok kapniški steber, ter nekaj stalaktitov in stalagmitov (Naraglav, 1970). Dobroveljska planota je nedvomno območje, kjer se prepletata fluvialni in kraški relief. Dele planote lahko označimo kot kontaktnokraško območje osamelega krasa Savinjske doline. Na proučevanem kontaktnokraškem območju zasledimo dve večji slepi dolini in eno veliko suho dolino, ki smo jih v diplomski nalogi podrobno analizirali. Vse tri so posledica stika prepustnih (apnenca in dolomita) in neprepustnih kamnin (tuf, dacitni in andenzitni tuf). Veliko vlogo pri preoblikovanju površja so odigrali prelomi, ki potekajo po in ob Dobroveljski planoti. Prelomi so odločilen faktor, da na površju najdemo neprepustno podlago, gomilski prelom pa je tisti, zaradi katerega na območju najdemo slepo dolino. Poleg omenjenih večjih kontaktnokraških oblik najdemo na planoti še veliko manjših suhih dolinic in tudi slepih dolin, ki se npr. končajo v vrtačah. Ena izmed njih je tik pred požiralnikom Zahojnikov vrh in še čaka na podrobnejšo obravnavo. Z izvedbo geomorfološke analize Dobroveljske planote, smo dosegli namen diplomske naloge. Geomorfološka analiza namreč do sedaj na tem območju ni bila opravljena. Zaradi obsežnosti planote smo se osredotočili na oblike kontaktnega krasa na območjih, kjer se stikajo apnenec in dolomit ter triasni tufi. Podrobno smo preučili morfološke značilnosti oblik kontaktnega krasa in ugotavljali, kako so te oblike nastale. Postopoma smo dosegali cilje, ki smo si jih pred izdelavo diplomske naloge zadali in pri tem uporabljali različne metode dela. S pregledom literature, kartografskega gradiva in speleološkega gradiva smo ugotovili, da je Dobroveljska planota pozabljeno kraško območje, ki bi si zaslužilo večjo pozornost. Jamarji so odkrili veliko kraških jam in brezen (skupno kar 54), vendar razen merjenja velikosti jam in globine brezen kako drugače niso bila obravnavana. Seveda s pomanjkanjem literature nastanejo težave pri interpretaciji tako obsežnega območja. Zato smo preučili tudi regionalno geografsko literaturo, geomorfološko teoretično literaturo podobnih območij, s pomočjo katere smo si pomagali pri identifikaciji našega preučevanega območja. S pomočjo literature in virov smo opisali tudi geografske značilnosti Dobroveljske planote. Geomorfološka analiza je potekala na terenu, kjer smo se srečali s težavnim dostopom do slepih in suhih dolin, saj so gozdovi zaradi žledoloma v letu 2014 ter tudi zaradi slabega gospodarjenja v njih težko dostopni. Takoj, ko smo se oddaljili od gozdnih cest, nas je pričakalo trstičje in suha drevesa, ki so nam oteževale dostop do območja preučevanja. Pridobljene podatke smo skrbno pretvorili v izdelavo geomorfoloških kart in legende. S pomočjo Jamarskega kluba Črni Galeb Prebold in Jamarske zveze Slovenije oz. njunih katastrov jamskih objektov smo sestavili seznam jamskih objektov na Dobroveljski planoti in nekatere izmed njih tudi opisali. Diplomska naloga je le začetek podrobnejšega raziskovanja na Dobroveljski planoti. Za boljše razumevanje površja na Dobrovljah bi bilo potrebno preučiti dele, ki jih v naši nalogi nismo obravnavali. To so območje Suhe, Golih vrtač (kjer najdemo tudi Brezno presenečenj), območje Vrtač, kjer bi s posebnimi metodami lahko preučevali nastanek vrtač, preučiti bi bilo potrebno povsem fluvialne doline, ki jih najdemo na robnih predelih planote in še bi se kaj našlo. Poleg geomorfologije območja bi bilo potrebno nadaljevati s speleološkimi raziskavami. Predvsem pa opraviti sledenje podzemnih vodnih poti, saj bi nam ta dala odgovore o tem, kam točno odtekajo vode s površja planote. Upamo, da se z diplomsko nalogo raziskovanje na tej zanimivi planoti ne bo zaključilo, pač pa bo vzbudilo zanimanje naslednjih generacij.  