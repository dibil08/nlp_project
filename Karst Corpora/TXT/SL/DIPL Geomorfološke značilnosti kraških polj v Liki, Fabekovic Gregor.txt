V delu so predstavljene osnovne geološke, hidrološke in geomorfološke značilnosti kraških polj na območju Like s pomočjo razpoložljive literature ter topografskih kart v merilu 1: 25.000 ter listov Osnovne geološke karte SFRJ v merilu 1: 100.000. Ugotovitve so povzete za vsako polje posebej, oziroma v primerih, ko so praviloma manjša polja med seboj izrazito reliefno oziroma hidrološko povezana, po več polj skupaj. Kraška polja so tudi razvrščena po Gamsovi klasifikaciji iz let 1973 in 1974 (Gams, 1973, 1974), predstavljena pa so tudi ostala relevantna teoretična izhodišča in pogledi. Ugotovitve, predstavljene v besedilu, so podprte s kartografskim gradivom, ki prikazuje osnovne hidrološke in geomorfološke značilnosti posameznih polj. Geografski pojem Lika zajema obsežno območje, ki skupaj s sosednjim Gorskim kotarjem tvori makroregijo Gorska Hrvaška (Bognar in sod., 1975). Karakteristično podobo pokrajni daje kraško površje s kraškimi polji ter dinarskimi hribovji. Območje Like omejujejo hribovja Velike in Male Kapele na severu, Plešivice na vzhodu ter Velebita na zahodu in jugu. Dna kraških polj večinoma presegajo 450 metrov nadmorske višine; približno 70 odstotkov površja Like leži med 500 in 700 metri nadmorske višine. Povprečne višine okoliških hribovij in gorovij presegajo 1000 metrov nadmorske višine (Bognar in sod., 1975). V 18., 19., predvsem pa v 20. stoletju je bila Lika skupaj z ostalimi predeli dinarskega krasa predmet intenzivnega geološkega, geografskega in krasoslovnega proučevanja. Številne raziskave območja so izboljšale razumevanje delovanja kraškega geomorfnega sistema ter hidroloških funkcij kraškega površja, hkrati pa so bila osnova za obsežne človekove posege v kraško površje z namenom gospodarske izrabe (Gams, 1974). 2. Namen in cilji Namen zaključne seminarske naloge je sintezno opisati geološke, hidrološke in geomorfološke značilnosti kraških polj v Liki s pomočjo obstoječe literature, kartografskega gradiva in geoinformacijskih orodij. Cilji zaključne seminarske naloge so: predstaviti dosedanje raziskave in ugotovitve o kraških poljih v Liki; opredeliti pojem kraškega polja ter opisati splošne pogoje in procese njihovega nastanka in razvoja; izvesti geomorfološko analizo kraških polj - s pomočjo proučevanja geoloških, hidroloških in geomorfoloških značilnosti območja identificirati in tipizirati kraška polja na proučevanem območju; izdelati kartografske prikaze obravnavanega območja s poudarkom na prikazu reliefnih značilnosti, ki definirajo kraška polja, in hidrografskih značilnosti območja. V nasprotju z nekaterimi ostalimi predeli dinarskega krasa, denimo s kraškimi polji (zahodne) Hercegovine, je bilo območje Like z izjemo pionirskih raziskav Jovana Cvijića ter nekaterih ostalih raziskovalcev slabo preučeno. Prvi opisi Like kot samostojne geografske pokrajine ter njenih značilnosti izvirajo iz sedemnajstega stoletja. Med pomembnejše avtorje tega obdobja spada Valvasor, ki je v delu Slava vojvodine Kranjske opisal družbenogeografske značilnosti regije (Heneberg, 1922). Prve pomembnejše fizičnogeografske opise območja je v osemnajstem stoletju objavil Balthasar Hacquet. V delu Physicalisch – Politische Reise aus den Dynarischen durch die Julischen, Carnischen, Rhätischen in die Norischen Alpen.. opisuje značilnosti Velebita, Plešivice ter vmesnih »uravnav« (Fläche) na Liškem in Gackem polju ter hidrološke značilnosti rek Like in Gacke (Hacquet, 1785). Prve opise in razlage kraških pojavov na proučevanem območju je v devetnajstem stoletju objavil pionir krasosolovja Jovan Cvijić (Cvijić, 1909). V svojih zgodnjih delih je večjo pozornost namenil kraškim poljem vzhodne Hercegovine in Dalmacije, medtem ko je bilo območje Like bilo proučeno v okviru poznejših raziskav, kiso bile objavljene leta 1909 v delu Bildung und Dislozierung der Dinarische Rumpffläche (cv: Roglić, 1961). Najpomembnejše delo je v sistemu velikih krasoslovnih teorij na območju Like, točneje na območju Gackega polja, objavil madžarski geolog Terzaghi (1913). V delu je predstavil splošne značilnosti območja, hidrološke značilnosti rek Gacke in Like ter podzemnih vodnih tokov ter osnoval hipotezo o nastajanju kraških uravnav na karbonatih. V nasprotju s Cvijićem in ostalimi sodobnimi geomorfologi je Terzaghi nastanek kraških polj oziroma njihovih uravnanih dnov pripisoval korozijskemu delovanju ogljikovega dioksida v prsti. Sklepal je, da ob približno enakih količinah padavin učinek korozije na območju variira glede na delež organske snovi v prsti. Tako je hitrost kemičnega preperevanja na praviloma gozdnatem obodu polj občutno večja kot na golem oziroma s travinjem poraščenem uravnanem površju. Avtor zgornjo oceno intenzivnosti korozije postavi na 50 cm na 1000 let (Terzaghi, 1956). Vzdrževanje nivoja dna kraških polj Terzaghi pripisuje učinku lokalnih hidroloških razmer, predvsem (občasnim) poplavam kraških rek, ki onemogočajo rast dreves, kar pomeni manj organske snovi v prsti in posledično manjšo hitrost preperevanja. Reke tako sledijo dinamiki razvoja kraškega polja in ne obratno. Avtor tudi opredeli mejno vrednost naklona (~ 34 stopinj), ki preprečuje erozijo oziroma denudacijo prsti ter posledično zmanjšuje intenziteto korozije (Terzaghi, 1956). Problematiko nastanka humov sta leta 1930 izpostavila Cholley in Chabot (1930). Na primeru humov na jugozahodnem delu Liškega polja (Oštra, Oteš, Bogdanić, Debelo Brdo, Ljutača, Miljača) soočita tedaj aktualne razlage o nastanku te kraške oblike in jo opredelita kot posledico tako predkraških fluvialnih tokov kot procesa korozije ter jo tolmačita kot ostanek predhodnih (»primitivnih«) kraških polj na novejših kraških poljih (Chabot, Cholley, 1930). V povojnem času je bilo območje Like in sosednjih dinarskih masivov prvenstveno območje geološkega ter hidrogeološkega raziskovanja, ki je bilo večinoma aplikativno naravnano: hidrološki potencial dinarskega krasa je bil predviden za čimbolj učinkovito energetsko uporabo, kar nakazujejo številni prispevki raziskav v tem času. Posebej velja izpostaviti dela Bahuna (1972, 1973), ki je v začetku sedemdesetih let tako v okviru priprave Osnovne geološke karte Jugoslavije kot v okviru hidrogeoloških raziskav pripravil dve izčrpni deli o geologiji in hidrologiji Liškega polja. V delu Hidrogeologija Ličkog polja (1972) opiše osnovne značilnosti površinskih in podzemnih vodnih tokov ter predstavi hidrogeološko delitev širšega območja Liškega polja in okoliških dinarskih masivov po stopnji vodopropustnosti kamnin na tri večje enote: območje »kompleksne bariere Velebita«; območje »relativne bariere« iz zgornjetriasnih dolomitov; območje vodopropustnih kamnin, katero avtor dalje deli na tri podenote (območje s stalnimi površinskimi vodotoki, območja z občasnimi vodotoki in območja brez površinskih vodnih tokov). Leto kasneje Bahun v delu Odnos krškog procesa i fluvijalne erozije u području Like (1973) opisuje hidrološke značilnosti reke Like, ki so bile ugotovljene ob izgradnji jezu Sklope severno od Liškega polja. Posebno pozornost nameni odnosu med površinskimi in podzemnimi vodami ter opiše poizkus rekonstrukcije zgodovine zakrasitve območja v povezavi z razlago nastanka tako imenovanih Jelar breč. Območje Like kot geografske celote je bilo podrobneje opisano v četrti knjigi Geografije SR Hrvatske (1975). V njej avtorji opisujejo tako fizično- kot tudi družbenogeografske značilnosti območja. Reliefna izoblikovanost območja je pojmovana kot posledica terciarnega gubanja in mlajše (predvsem kvartarne) tektonike. Starejše, enostavnejše strukture so bile razbite, hkrati pa so bile predvsem na jugu in jugozahodu na površje potisnjene starejše triasne in tudi paleozojske kamnine. Pomembna je njihova vloga pri izoblikovanju površinskega in podzemnega vodnega sistema v Liki, saj te kamnine delujejo kot izrazita hidrološka pregrada, ki vodne tokove usmerja proti severozahodu (Bognar in sod., 1975). Po intenzivnem tektonskem preoblikovanju v terciarju avtorji pomembno vlogo pri izoblikovanju kraških polj pripisujejo glacialnim in periglacialnim procesom v času pleistocenskih poledenitev (Bognar in sod., 1975). Pejnović (1991) povzema nekatere rezultate predhodnih raziskav o hidrologiji in hidrogeologiji Like in izdela delitev površinskih vodotokov Like po pretočnih režimih ter predstavi obseg in frekventnost poplav na posameznih kraških poljih (Pejnović, 1991). Geomorfološke raziskave so v novejšem času prinesle nekaj novih dognanj o posameznih delih Like. Območje Oštarijskega polja v južnem Velebitu je detajlno predstavljeno v prispevku Bognarja, Lozićeve in Perice (2002); opisane so različne morfološke oblike kraškega, glacialnega in periglacialnega nastanka (Bognar, Lozić, Perica, 2002). Metodologija dela je bila izključno kabinetne narave. Najprej je bila kritično pregledana vsa dosegljiva literatura o kraških poljih ter geomorfoloških, geoloških in hidroloških značilnostih širšega območja Like. V kronološkem zaporedju je bila pregledana in strnjeno opisana vsa relevantna literatura o dosedanjih raziskavah. Iz temeljnih del geomorfološke, geološke in krasoslovne literature so bile nato ugotovljene in predstavljene različne opredelitve pojma kraškega polja, procesi in dejavniki nastanka kraških polj ter že uveljavljene tipizacije kraških polj. Sledil je pregled topografskih kart v merilu 1 : 25.000 in Osnovne geološke karte Jugoslavije v merilu 1 : 100.000, na podlagi katerega so bila identificirana kraška polja na območju Like. Nato so bile natančno opisane geološke, hidrološke in geomorfološke značilnosti posameznih polj, ki so bile osnova za tipizacijo proučevanih kraških polj. Nazadnje so bile s pomočjo digitalnega modela nadmorskih višin izdelane karte proučevanega območja s prikazanim obsegom posameznih polj ter večjimi vodnimi površinami. Kraška polja so površinska kraška oblika. V tem smislu je slovanski termin »polje« prvi uporabil Mojsisowitz leta 1880 pri opisu krasa v zahodni Bosni. Poimenovanje izhaja iz splošnega slovanskega izraza za obdelane poljske površine na dnu velikih kraških uravnav. V podobnem kontekstu so nastala tudi druga poimenovanja za tovrstne pojave (npr. italijanski oziroma španski izraz campo, francoski plans, hojos v Kubi, wang v Maleziji itd) (Ford, Williams, 2007; Gams, 1974). Cvijić je v svojih delih o krasu opredelil tri glavne dejavnike, ki opredeljujejo pojem kraškega polja: podolgovato, uravnano dno z jasno izraženim prehodom v višji obod (Gams, 1973; Gams, 1974). Natančnejšo opredelitev kraškega polja je podal Gams (1973; 1974; 1978) po sledečih kriterijih (Gams, 1978; cv: Ford, Williams, 2007; Gams, 1973: Gams, 1974): uravnano, tudi terasirano dno v živoskalni podlagi oziroma v nesortiranih naplavinah; jasno zaokrožena depresija s strmo vzpenjajočim se obodom vsaj na eni strani polja; kraški odtok; površinske vode na polju ponikajo. Novejša definicija kraška polja opredeljuje kot večje, jasno zaokrožene, uravnane depresije s posebnimi pritočnimi in odtočnimi značilnostmi oziroma kot otoke fluvialnega reliefa v krasu (Ford, Williams, 2007). Opredelitev minimalnih dimenzij, ki naj bi še določala kraška polja, je arbitrarna, saj so se v preteklosti večkrat spreminjale. Cvijič je tako za polje predvideval uravnano dno v širini najmanj enega kilometra, Gams pa je spodnjo mejo za določitev kraškega polja postavil pri približno 500 metrih (Gams, 1974; Ford, Williams, 2007). Nastanek in pomen kraških polj v kontekstu kraškega geomorfnega sistema je bil dolgo predmet številnih razprav. Prvotno so bila interpretirana kot izključno posledica tektonske predispozicije, kasneje pa (tudi) kot rezultat delovanja številnih zunanjih dejavnikov, najizraziteje podnebja ter robne korozije (Gams, 1974). Pojavile so se številne klasifikacije kraških polj. Po Gamsu (1973, 1974) polja med drugim ločimo po pretočnih razmerah (suha, periodično poplavljena ter jezerska polja), glede na načine pritekanja in odtekanja vode (dotočna, prelivna oziroma izvirno – ponorniška, izvirno ponorniška polja zajezenega krasa) ter glede na njihove morfološko hidrološke značilnosti. Sledeča klasifikacija loči pet različnih vrst polj: robna polja, periferna polja, piedmontska polja, pretočna polja in polja »v višini piezometra« oziroma piezometričnega nivoja talne vode (Ford, Williams, 2007; Gams, 1973, 1974). Omenjena klasifikacija je bila uporabljena tudi pri opredeljevanju polj v tem delu, zgoščeni kriteriji za razvrščanje polj pa so povzeti po Fordu in Williamsu (2007): robna polja so opredeljena kot polja na stiku različnih geoloških (kamninskih) enot, površinski vodni tokovi akumulirajo nanešen material; piedmontska polja nastanejo na akumulacijah vododržnega materiala ob vznožjih poledenelih oziroma v preteklosti poledenelih pobočij; periferno polje opredeljuje površinski odtok iz osrednjega, padajočega in vodonepropustnega dela polja proti obrobju; pretočno polje/ kotlasto polje nastane na nepropustni podlagi v izraziti depresiji; nepropustna podlaga podzemne tokove preusmeri na površje v kraških izvirih; površinski tokovi na drugi strani polja poniknejo v podzemlje; polje v višini piezometričnega nivoja se nahaja v višini kraške talne vode; dno polja je sestavljeno iz karbonatnih, vodoprepustnih kamnin. Polja se nahajajo na severnem robu like pod vznožjem Velike in Male Kapele, na jugu jih od Gackega polja ločijo posamezni gorski grebeni. Gre za polja manjših dimenzij: Crnačko je dolgo 4 in široko do 1 kilometra, Stajniško je dolgo 6 in široko do 1 kilometra. Obe polji sta orientirana v smeri severozahod – jugovzhod. Brinjsko polje je nekoliko večjih dimenzij in nepravilne, zvezdaste oblike, dolgo je do 7 in široko do 3 kilometre. Dno Brinjskega polja je na nadmorski višini okoli 450 metrov, nadmorske višine oboda pa so med 500 in 700 metrov. Dno Crnaškega polja je na nadmorski višini med 460 in 440 metrov, obod je med 480 in 700 metri nadmorske višine. Stajniško polje ima dno na nadmorski višini med 490 in 500 metri, od Crnaškega polja na severozahodni strani ga loči nizek prehod (približno 500 metrov nadmorske višine), obod pa drugod dosega do 700, na severovzhodu tudi do 1000 metrov nadmorske višine. Stajniško in Crnaško polje lahko tako zaradi nejasne razmejitve obravnavamo kot enotno kraško polje. Jugovzhodni, vzhodni in del severnega oboda Brinjskega polja gradijo eocenske in oligocenske apnenčaste breče in konglomerati. Severni obod gradijo tudi jurski apnenci in dolomiti z roženci. Zahodni in južni del oboda gradijo jurski grebenski in prigrebenski oziroma psevdogrebenski apnenci. Dno polja gradijo pleistocenski rečne naplavine in vršaji (Bahun in sod., 1974; Sokač, Velić, 1981). Obod Stajniškega in Črnaškega polja gradijo na zahodu in jugozahodu jurski grebenski apnenci, na severu, vzhodu in jugovzhodu pa različne kredne kamnine: apnenci, foraminiferski apnenci, foraminiferski in algasti apnenci, bioakumulirani apnenci, dolomiti, dolomitizirani apnenci ter dolomitne breče. Dno polja je sestavljeno iz pleistocenskih rečnih naplavin in vršajev (Sokač, Velić, 1981). Območje je tektonsko pestro, saj se pojavljajo številni normalni in reverzni prelomi v smeri severozahod – jugozahod, prav tako številni so tudi prečni prelomi. Stajniško in Crnaško polje v smeri jugovzhod – severozahod preči en sam večji vodotok – Jaruga, ki izvira v kraški jami v skrajnem jugovzhodnem delu Stajniškega polja. Vanj se v severozahodnem delu polja izlivajo številni občasni vodotoki, največji je Klanac. Ob stiku s krednimi kamninami, ki predstavljajo nizko ločnico med poljema, Jaruga ponikne; tu se nahaja manjše jezero. Na drugi strani pregrade v jugovzhodnem delu Crnaškega polja izvira vodotok z istim imenom, ki se prav tako napaja s kraškimi izviri predvsem ob južnem robu polja. Vodotok ima vse do združitve z manjšim občasnim vodotok pred ponornim delom v severozahodnem delu Crnaškega polja značaj občasnega vodotoka. Vodotoki Brinjskega polja so orientirani v smeri sever – jug. Pretočnost in vodnatost vodotokov se izrazito spreminja glede na matično podlagi, saj vsi stalni vodotoki pred svojim ponornim delom v jurskih kamninah postanejo občasni vodotoki. V severovzhodnem delu izvira Krbavica. Ob prehodu v uravnano dno polja, ki ga tvorijo jurski apnenci, dobi značaj občasnega vodotoka. Iz vzhodne strani se vanjo zliva še en manjši občasni vodotok. Krbavica ponira v ponorih na južnem delu polja. Nekoliko zahodneje ponira Jabučica, ki ima občasen značaj. Ob stiku z jurskimi kamninami se spremeni tudi značaj potoka Gate, ki izvira ob severnem robu polja in se izliva v Jabučico. Ob zahodnem robu polja teče vodotok Brodič, ki izvira iz dveh ločenih skupin kraških izvirov in ob stiku z jurskimi kamninami ponira v zahodni polovici polja. Edino jezero je na jugovzhodnem delu polja. Na severozahodnem robu polja se ob kraškem izviru Pejnovića vrelo nahaja večje močvirno območje. Dni Crnačkega in Stajniškega polja sta uravnani, členi ju le tok obeh Jarug. V krednih kamninah območja, kjer se polji stikata, so močno razviti površinski kraški pojavi. Ti so značilni tudi za severni in zahodni obod Crnačkega polja ter jugozahodni obod Stajniškega polja; preostanek oboda ima strma in nerazčlenjena pobočja. Obod Brinjskega polja je strm in razmeroma nerazčlenjen na jugu in vzhodu, severni in zahodni obod sta precej bolj razčlenjena s površinskimi kraškimi oblikami ter nižja. Dno Brinjskega polja je uravnano v južni polovici, kjer je zgrajeno iz jurskih apnencev; tu se nahajajo ponorna območja vseh večjih površinskih vodotokov. Ozke, podolgovate in strme oblike, v katerih se nahajajo kraški izviri ob stiku karbonatnih kamnin in holocenskih nanosov, lahko opredelimo kot zatrepne doline. V osrednjem delu polja se nahajata huma Sokolac in Umac, manj izrazita huma sta tudi v severovzhodnem in jugozahodnem delu polja. Stajniško in Crnaško polje sta manjši pretočni polji, ki imata jasno izražen stik vododržne in vodopropustne podlage. Njuna oboda sta v večji meri (z izjemo nejasnega prehoda med poljema) jasno definirana. Brinjsko polje je izrazito robno polje. Vodotoki nanašajo gradivo iz višje ležečih območij nepropustnih kamnin, kjer tudi izvirajo. Ob stiku s karbonatnimi kamninami v ponornem območju polja poniknejo. Dabarsko polje je manjše kraško polje v jugovzhodnem predgorju Male Kapele. Je nepravilne oblike in sestavljeno iz dveh večjih delov: severni, hidrološko neaktivni del, imenovan Gradsko polje ter južni, hidrološko aktiven del.. Severni del je nepravilne, elipsoidne oblike in je širok približno 1 kilometer in dolg približno 500 metrov. Južni del je nepravilne trapezoidne oblike, dolg in širok približno 1 kilometer in precej bolj uravnan od severne polovice. Polje je po kamninski sestavi zelo homogeno. Obod je zgrajen iz krednih kamnin (apnenci, dolomiti ter apnenčaste in dolomitne breče), dno polja pa gradijo pleistocenski vršajski nanosi. (Bahun in sod, 1974). Območje je tektonsko močno pretrto, saj se v smeri severozahod – jugovzhod ter v smeri severovzhod – jugozahod na območju nahaja več prelomov, jugozahodno in zahodno od polja se nahajajo tudi prelomne cone (Bahun in sod., 1974). Polje je hidrološko aktivno v južni polovici, v severni polovici se pojavljajo le občasni vodotoki v erozijskih jarkih. Dva večja izvira na jugozahodu, Creverak in Pila, oskrbujeta z vodo edina večja vodotoka na polju, ki najprej tečeta v smeri proti vzhodnemu robu polja, kjer se združita, nato pa proti severovzhodu, kjer vodotok ponira v Fajfarjevem ponoru. V južnem delu polja se pojavlja še občasni izvir in občasna vodotoka, ki se izlivata v osrednji vodotok. Obod polja je močneje razčlenjen predvsem na severu, kjer so v krednih dolomitih številni erozijski jarki. Zahodni in južni del oboda se enakomerno spušča proti dnu, na pobočjih se pojavljajo manjši pregibi ter posamezni dolci. Vzhodni obod polja je najnižji, razčlenjen z vrtačami in ostalimi površinskimi kraškimi oblikami. Dno polja je uravnano; severna polovica polja je nagnjena proti jugu, južna polovica pa je prepredena s poglobljenimi rečnimi strugami, v katerih tečejo potoki. Dabarsko polje lahko opredelimo kot pretočno polje. Vodotoki izvirajo na severozahodni in južni strani polja ter po nepropustni podlagi poljskega dna tečejo proti ponornemu delu na severovzhodu. Gacko polje z okoliškimi polji, ki so povezana z vodnim sistemom reke Gacke, je obsežen kompleks kraških polj, ki jih obdajajo višje ležeči predeli Velebita na zahodu, Velike in Male Kapele na severu ter Liškega sredogorja na vzhodu. Skupna dolžina polja, ki je orientirano v smeri severozahod – jugovzhod, je približno 30 kilometrov, največja širina pa znaša okoli 15 kilometrov. Posamezna polja v dolžino merijo od 5 do 15 kilometrov, v širino pa do približno 5 kilometrov. Nadmorska višina dna polj pada v smeri proti severozahodu; na Gackem polju znaša okoli 460 metrov, na Gusić polju pa le okoli 420 metrov. Podobno je z višinami oboda, ki se večinoma gibljejo med 700 in 1000 metri, le na Gusić polju se nadmorske višine spustijo do 450 metrov. Območje večinoma gradijo karbonatne kamnine. Na vzhodni strani prevladujejo kredne kamnine (apnenci in dolomiti), ki se lokalno pojavljajo tudi v zahodnih obodih polj; te proti zahodu prehajajo v eocenske in oligocenske apnence, konglomerate in apnenčeve breče. Severovzhod in pretežni del zahodnih obodov polj gradijo jurske kamnine, na vzhodu zgornje jurski apnenci z lečami dolomita, na zahodu in severozahodu pa tudi apnenci, dolomiti, psevdogrebenski apnenci ter apnenci z lečami dolomita različnih starosti (Bahun in sod., 1974). Dna posameznih polj v največji meri gradi fluvioglacialni material (Bahun in sod., 1974), Podobno kot na Liškem polju površinski vodotoki tečejo tudi po delih polj, ki so zgrajena iz neogenskih apnencev in klastitov ter krednih in jurskih apnencev in dolomitov. Tektonsko je območje zaznamovala sinklinalna zgradba med območjem Liškega sredogorja in Male Kapele, ki je dodobra pretrta s prelomi. Glavna smer prelomov je severozahod – jugovzhod, prečno na njo pa potekajo številni manjši prelomi, ki so prekriti z mlajšimi sedimenti in so imeli ključno vlogo pri nastanku obravnavanih polj (Bahun in sod., 1976). Najpomembnejši vodotok je Gacka, ki izvira iz dveh izvirov na jugovzhodnem obrobju Gackega polja. Vanjo se izliva več pritokov; na jugovzhodu Gackega polja Begovac in Kostelka, na severovzhodu pa Sinačka pučina, ki izvira v Majerevem vrelu. Proti severu se nahaja še več kraških izvirov (Brajdićeva lokva, Hinića vrelo, Kosića lokva, Krbavčevo vrelo) ter vodotoki Krajnović, Trnovac in Markovac oziroma Jarak. Gacka teče v smeri proti severozahodu, nato pa se pri Otočcu razcepi. Del Gacke teče proti severu, kjer zaradi zmanjšanega pretoka in prehoda na karbonatno matično podlago dobi značaj občasnega vodotoka. Pridružijo se ji vodotoka Zdravac, Bukarinovac in Sekizovac, ki izvirajo iz kraških izvirov ob robu polja. V severni strugi se je oblikovalo več manjših jezer (Kovinac, Cvjetinac, Mandin vir, Neđin vir, Javor, Cvijetinac, Drain vir, Širokac). Severna struga Gacke se nato nadaljuje proti zahodu, nato pa zavije proti jugozahodu, kjer je severni tok Gacke nekoč poniral v več ponorih na severovzhodnem in jugozahodnem delu Vlaškega/ Srpskega/ Hrvatskega polja. Južni tok Gacke se pred starim ponornim območjem na Švickem polju ponovno razcepi; manjši del reke teče naprej proti ponorom v Švickem jezeru ter dalje proti danes praktično hidrološko neaktivnem območju Donjih ponorov, kjer so se ohranila posamezna manjša jezera (Lijašica, Dubokovka). Glavni tok južne Gacke je skupaj z vodami Like, preusmerjenimi iz Lipovega polja, speljan po podzemnem kanalu do Gusić polja, nekoč enega izmed ponornih delov Gacke. Sredi polja je urejeno veliko akumulacijsko jezero, kjer se zbirajo vode iz Like in Gacke, ki se po podzemnem kanalu spuščajo do Senjske hidroelektrarne. Dno Gackega polja je v jugovzhodnem delu uravnano in zamočvirjeno. V osrednjem delu se pojavljajo skupine humov (Prozor, Vital, Špilnićka glava, Podina, Umac). Humi se nahajajo tudi na severovzhodnem delu polja (Pražinovac, Jovića Umčić, Umčić, Um), za katerega je sicer značilna blago padajoče, terasirano površje s številnimi vrtačami, kopastimi vrhovi ter dolci. Tok Gacke ob južnem obrobju polja teče proti severozahodu. Ob Gacki se raztezajo ožji pasovi uravnanega površja, predvsem ob območju izvirov, kjer se razširi v obsežno, uravnano močvirno območje. Po ločitvi obeh vodnih tokov južni tok Gacke ponira v močno razčlenjenem ponornem delu na Švickem polju, kjer je oblikovana zapletena mreža ponorov in vmesnih, večinoma manjših jezer, ki so nastala v strugi Gacke. V zahodni polovici ponornega dela Gacke ter v severnem in zahodnem delu oboda se nahaja gosta mreža vrtač ter ostalih površinskih kraških oblik, medtem ko je južni obod precej višji, kompaktnejši in precej bolj strm. Severni del Gacke se v strugi, vrezani v karbonatno podlago, pretaka proti severu in nato proti zahodu. Kamninska podlaga pogojuje razčlenjeno kraško površje z vrtačami ter neizrazito, a opazno kanjonsko podobo struge Gacke. Gacka ponira v zahodnem delu Gusić polja in na jugozahodu Hrvatskega polja. Obe polji imata uravnano dno in močno razčlenjen zahodni in vzhodni obod. Gacko polje v celoti lahko opredelimo kot pretočno kraško polje. Prehod med vodoprepustnimi in vododržnimi kamninami se odraža v močnih kraških izvirih na jugovzhodndem delu polja; površinske vode se pretakajo po razvejani rečni mreži proti večim ponornim območjem na zahodnem robu polja. Lipovo polje se nahaja severno od Liškega polja in deluje kot ponorni del reke Like. Je podolgovate oblike, z daljšo osjo v smeri vzhod – zahod. Dolgo je približno 8 kilometrov in široko do 3 kilometre. Dno polja je izrazito neravno, v zahodnem, ponornem delu še dodatno razčlenjeno s humi. Obod polja tvorijo različne kamnine: severni in južni del oboda sestavljajo eocenski in oligocenski fliši (apnenčeve breče, konglomerati in apnenci), severovzhodni in vzhodni del oboda tvorijo apnenci in apnenčeve breče, zahodne dele pa gradijo karbonatne jurske kamnine (Bahun in sod. 1974). Številni prelomi prečkajo Liško polje v smeri severozahod – jugovzhod ter sever – jug. Na zahodu polja čelo antiklinale preide pod površje (Bahun in sod., 1976). Edini večji vodotok je reka Lika, ki potem, ko priteče iz kratkega kanjonskega dela severno od jezu Sklope, prične meandrirati do ponornega območja, kjer se razdeli na več tokov, ki nato ponirajo v ponorih na južnem in zahodnem delu polja. Večji vodotoki, ki se zlivajo v Liko, so Bakovac, ki v Liko priteka po Kosinjski uravnavi ter občasna vodotoka Sejina bara, ki v Liko priteka iz jugovzhodnega oboda polja in Bara, ki se v Liko izliva tik pred vstopom v Lipovo polje. Tik pred ponornim predelom je del toka Like po posebnem kanalu preusmerjen proti Švickemu polju, kjer se za nadaljno hidroenergetsko izrabo z vodami Gacke preusmeri v vodno akumulacijo na Gusić polju. Zaradi manjših količin vode, ki se stekajo v ponore, je razcepljena rečna struga večkrat izsušena. Lipovo polje je močno razčlenjeno. V vzhodnem delu se nahaja več humov (Brujina glava, Sušanj), značilna oblika so tudi zaobljeni vrhovi z vmesnimi dolci. V krednih in jurskih kamninah oboda je razvito razčlenjeno kraško površje z vrtačami. Niz humov in valovitega vmesnega reliefa se nadaljuje proti zahodnemu dnu polja (humi Glavice, Basarice, Lipova glava, Medvedak). Osrednji del polja je najbolj uravnan in nerazčlenjen, zahodneje pa se razteza območje številnih ponorov, ki so zgoščeni ob jugozahodnem obrobju polja (Dankova jama) in zahodnem obrobju polja (ponor Begovac); območji ločuje hum Prespa. Dno polja je dodatno razčlenjeno zaradi številnih obstoječih in presahlih rečnih strug, ki so vodo odvajale v ponore. Lipovo polje prvenstveno deluje kot ponor reke Like in posledično vseh vodotokov Liškega polja, ki se iztekajo vanjo. Lipovo polje je lahko le pogojno opredeljeno kot pretočno polje, saj nima večjih, stalnih vodotokov, ki bi izvirali na območju polja. Glede na geološko zgradbo dna polja Lipovo polje uvrščamo med robna kraška polja. Krbavsko polje se razteza med vznožjem masiva Plešivice na vzhodu, med Liškim sredogorjem na zahodu in jugu ter obronki Male Kapele na severu. Podolgovato polje z nerazčlenjenim obodom se razteza v smeri severozahod – jugovzhod. Največja dolžina polja znaša okoli 25 kilometrov,, največja širina v osrednjem delu polja pa presega 5 kilometrov, medtem ko so severni in južni predeli polja široki le okoli 2 kilometra. Obod Krbavskega polja gradijo sedimentne kamnine različnih starosti. Na severovzhodu, severu in severozahodu prevladujejo mlajši sedimenti, predvsem apneniške breče ter konglomerati iz starejšega terciarja ter kredni apnenci, dolomitizirani apnenci in breče. Na skrajnem severu se nahajajo tudi zgornjekredni rudistni apnenci, lapornati apnenci, konglomerati in breče, ki prehajajo v terciarne foraminiferne apnence in laporje (Bahun in sod. 1973; Juriša in sod, 1977). Zahodni obod polja gradijo jurski apnenci in dolomiti, južni in jugovzhodni obod pa različne kamnine triasne starosti: spodnjetriasni apnenci, dolomiti in laporji ter sljudni peščenjaki, skrilavci in kremenovi konglomerati (Bahun in sod., 1973). Pobočja Plešivice, ki gradijo vzhodni obod Krbavskega polja, gradijo pretežno jurske kamnine (apnenci, dolomiti ter plastoviti apnenci z vložki rožencev) (Bahun in sod., 1973). Dno Krbavskega polja skoraj v celoti prekrivajo sedimenti kvartarne starosti, le v osrednjem delu polja so manjša območja pliocenskih laporjev. Severni del dna polja tvorijo predvsem kvartarni aluvialni nanosi, medtem ko osrednje in južne predele tvorijo predvsem pleistocenski vršaji, ki jih gradijo prod, pesek in glina. Lokalno se na severnih in v osrednjem delu dna polja pojavljajo območja kremenovega peska pleistocenske starosti (Bahun in sod., 1973; Juriša in sod, 1977). Tektonika območja je pogojena z narivno zgradbo, ki se ob jugozahodnem robu Krbavskega polja stika s tektonsko enoto Plešivice. Nariv gradijo kamnine triasne starosti, ki v smeri proti severozahodu prehajajo v močno razpokano cono kamnin jurskih apnenecev in dolomitov. Razpoke so orientirane v smeri severozahod – jugovzhod; podobne značilnosti imajo tudi razpoke v jurskih in krednih skladih ob vzhodnem obodu polja. Ob južnem obodu polja poteka izrazita meja triasnega nariva na sklade jurskih in krednih sedimentov (Bahun in sod., 1976; Bahun in sod., 1974). Severne in severovzhodne predele Krbavskega polja drenira vodotok Krbavica, ki izvira iz kraške jame Ševeri na severnem obodu polja. Tok Krbavice je najprej usmerjen na jug; sledi izrazit okljuk, ki tok preusmeri najprej proti severovzhodu, nato pa končno proti ponornemu območju pri ponoru Zalić v severnem delu dna, ki je izrazito mokroten. Poleg močvirnih površin se tu pojavljajo tudi manjša območja stoječih površinskih voda. Poleg Krbavice se v severnem delu polja nahajajo tudi manjši kraški izviri ter občasni vodotoki, ki se večinoma izlivajo v Krbavico. Ob pogozdenih območjih v zahodnem delu polja se nahajajo tudi antropogeni hidromelioracijski jarki. Obsežno mokrišče, ki se nahaja na sredini Krbavskega polja (ob stiku vododržnih glin ter barjanskih sedimentov) napaja številne vodotoke (Ribnjak, Burovača), ki po nekaj kilometrih poniknejo v severnem delu polja ter ob vzhodnem obodu polja, kjer se nahaja obsežno območje ponorov, imenovano Bur. Na jugozahodnem delu polja se nahajajo občasni vodotoki Karamanuša, Peranovac in Pećina. Vsi ponirajo na prehodu v severno polovico polja. V neposredni bližini izvira Karamanuše se nahaja Murtino jezero, edino večje stoječe površinsko vodno telo na južni polovici polja. Območje vzhodnega in jugovzhodnega dela polja drenira Krbava, katero napaja več kraških izvirov ter manjših, občasnih vodotokov na jugovzhodnem obrobju polja. Potok teče v smeri proti severozahodu in ponikne v obširnem območju ponorov ob vzhodnem robu polja. Severni in zahodni obod Krbavskega polja sta relativno nerazčlenjena, medtem ko sena vzhodnem in južnem obodu polja pojavljajo erozijski jarki in dolci. Skrajni jugovzhodni obod je sestavljen iz vršajskega gradiva, ob njegovem vznožju se pojavljajo posamezni občasni vodotoki in kraški izviri. Dno polja je v osrednjem in severnem delu uravnano; površje se rahlo znižuje v smeri od jugovzhodnega roba proti severovzhodu,. Na vododržnih klastični sedimentih (glina, kremenčev pesek) se pojavljajo obsežna mokrotna območja, še posebej v okolici ponornih predelov ob vzhodnem obodu polja in na osrednjem delu dna polja. Krbavsko polje tako na severu kot na jugu deluje kot pretočno polje; v ponorno območje v osrednjem delu polja se stekajo vodotoki, ki izvirajo ob kontaktu prepustnih in neprepustnih kamnin. Krbaviško polje je manjše kraško polje, ki ga od Krbavskega polja loči ozka, a izrazita pregrada. Obod, ki ga na zahodu sestavljajo deli Liškega sredogorja, na vzhodu pa greben Mrsinja, se nad dnom polja dviguje od 100 do 200 metrov. Povprečna nadmorska višina dna polja se giblje med 680 in 700 m. Površje polja se spušča v smeri jugovzhod – severozahod. Obod Krbaviškega polja je zgrajen iz jurskih in krednih kamnin. Na severu in severovzhodu obod gradijo jurski dolomiti, apnenci, ploščati grebenski apnenci ter ploščati apnenci z roženci (Juriša in sod., 1976), na vzhodu, jugu in zahodu pa kredni dolomiti, apnenci, lapornati apnenci in breče. Dno polja je zgrajeno iz deluvialnih nanosov (Juriša in sod., 1976). Glavne tektonske poteze območja nakazujejo številni prelomi v smeri vzhod – zahod, ki se na severnem obrobju stikajo s prelomi, ki potekajo v smeri sever – jug ter severozahod – jugovzhod (Juriša in sod., 1976). Krbaviško polje je hidrološko aktivno na zahodnem in južnem delu. Edini večji površinski vodotok z enim samim manjšim pritokom je Krasulja, ki izvira na severnem robu polja ter teče po zahodni polovici polja, kjer se razcepi na pet delov, ki ločeno ponirajo na južnem in jugozahodnem delu polja. Na severovzhodnem delu polja se nahaja še kratek občasni vodotok, ki po nekaj sto metrih ponira na vzhodnem robu polja, ob severnem obodu pa se nahaja še nekaj kraških izvirov ter občasnih vodotokov v erozijskih jarkih. Za severni in zahodni obod polja so značilni zmerni nakloni in površinske kraške oblike (številne vrtače in vmesni zaobljeni vrhovi), ki postopoma prehajajo v dno polja. Sklenjena pobočja prekinjajo dolci in erozijski jarki. Nakloni pobočij vzhodnega in južnega oboda polja so večji, zaledje pa je predvsem na vzhodu, na grebenu Mrsinja, precej manj razčlenjeno. Erozijski jarki, pod katerimi so obsežne akumulacije pobočnega materiala, se pojavljajo tudi na severovzhodnem obodu. Dno polja je rahlo nagnjeno proti jugozahodu, v ponornem območju Krasulje se nahaja več ponorov. Hidrološke razmere in izrazita zaprtost Krbaviško polje opredeljujeta kot tipično pretočno polje; na stiku vododržne matične podlage dna polja in vodopropustnih kamnin oboda se nahajajo kraški izviri, iz katerih se vode po površju pretakajo do ponornega dela polja . Koreniško polje na vzhodu izrazito omejuje masiv Plešivice, na zahodu pa razgibano površje obronkov Male Kapele. Dolgo je približno 10 kilometrov in široko od 3 do 5 kilometrov. Jugovzhodno od Koreniškega polja se vzporedno z njim razteza okoli 8 kilometrov dolgo in do 4 kilometre široko Belo polje. Nekaj sto metrov širok greben ločuje Koreniško in Belo polje. Koreniško polje je orientirano v dinarski smeri, Belo polje pa je usmerjeno od jugozahoda proti severovzhodu. Obod Koreniškega polja gradijo sedimentne kamnine triasne, jurske in kredne starosti. Severni ter pretežni del vzhodnega oboda polja gradijo različni spodnjejurski apnenci in dolomiti, ki proti vzhodu prehajajo v kredne apnence, dolomite ter apneniške in dolomitne breče, deloma tudi v eocenske in oligocenske apneniške breče. Južni obod Koreniškega polja oziroma severni obod Belega polja tvorijo triasne kamnine, predvsem (sljudni) peščenjaki, skrilavci ter apnenci in dolomiti. Zahodni obod polja gradijo kredne kamnine, predvsem apnenci, lapornati apnenci in dolomiti, ki proti severu prehajajo v kamnine jurske starosti (Juriša in sod., 1977). Osrednji del Koreniškega polja gradijo deluvialni nanosi, severozahodno in jugovzhodno dno polja pa je zgrajeno iz barjanskih sedimentov. V osrednjem delu polja se pojavljata dve manjši območji, ki ju gradijo jurski apnenci in dolomiti (Juriša in sod., 1977). Vzhodni obod Belega polja gradijo kredni apnenci, dolomiti, apneniško-dolomitne breče, lapornati apnenci, plastoviti apnenci z vložki rožencev Kredne kamnine tvorijo tudi zahodni obod, medtem ko sta južni in severozahodni del oboda sestavljena iz jurskih apnencev, dolomitov, grebenskih apnencev ter plastovitih apnencev (deloma z vložki rožencev). Dno polja gradijo barjanski sedimenti (Juriša in sod., 1977). V tektonskem smislu je Koreniško polje samostojna tektonska enota; na izoblikovanost površja vplivata dva izrazita preloma v dinarski smeri. Daljši prelom (okoli 30 kilometrov) se severno od Koreniškega polja razširi v prelomno cono, ki pomembno prispeva k pretrtosti geološke podlage. Pomembni so tudi prečni prelomi na območju triasnih plasti vzhodno in pod Belim poljem ter na Območju Koreniškega polja (Juriša in sod, 1978). Poglavitni vodotok, ki drenira celotno območje Koreniškega polja, je Matica. Skrajni severozahodni del polja, imenovan Glibovito polje, drenira več vodotokov. Na pobočjih oboda polja, kjer jurski apnenci in dolomiti prehajajo v vršajsko gradivo, gre predvsem za občasne vodotoke v erozijskih jarkih. Ti skupaj s kraškimi izviri na dnu polja tvorijo vodotoke (Mlinac, Korenička reka), ki tečejo v smeri proti jugovzhodu. Na severnem delu polja (Rudanovac) so najpomembnejši kraški izviri Vrela, Žegarac, Slatka voda in Šorkov vrelac. Več manjših vodotokov se združi v Matico, ki se nato razcepi: del teče proti prvemu ponoru na kontaktu s krednimi kamninami sredi polja, del pa teče naprej v smeri proti jugovzhodu in ponira v več ponorih na skrajnem jugovzhodnem delu polja. Ob severnem obodu polja teče proti ponoru v izrazito uravnani strugi vodotok Šorkov vrelac, južneje pa se v Matico izlivata vodotoka Mala Suvaja in Barin potok. Ob severovzhodnem obodu polja se nahajata dve manjši stoječi površinski vodni telesi, na vzhodnem delu prav tako dve; večje se nahaja v izkopu ob vzhodnem obodu polja, manjše pa v bližini ponorov Matice. Na južnem delu polja so kratki občasni vodotoki, ki se pojavljajo v erozijskih jarkih. Pomembnejša sta izvira Keljevac in Krčevine, ki v Matico drenirata vode južnega dela polja. Manjši vodotoki na jugozahodnem delu polja odvajajo vode v ponor, ki se nahaja na jurskih kamninah. Neposredno pred ponorom se v Matico izliva še manjši vodotok Saviljevac. Belo polje je hidrološko neaktivno. Na dnu polje je mokrotno območje, ob obodu polja, predvsem na jugovzhodu, se nahajajo manjši kraški izviri ter manjše površinsko vodno telo. Dno polja je v povprečju od 200 do 500 metrov nižje od grebenov okoliških hribovij, ki obdajajo polje. Na najožjih mestih je dno polja široko le nekaj sto metrov, površje se izrazito nagiba proti jugovzhodu. Za severne in severozahodne dele polja so značilni erozijski jarki v položnih pobočjih jurskih apnencev in dolomitov ter neizraziti vršaji ob prehodu erozijskega dela (občasnih) vodotokov v dno polja. Ob severnem obodu se je na izdanku krednih kamninah oblikovalo uravnano, zakraselo površje, ki v ozkem pasu ob Matici ločuje zahodni in vzhodni del polja. Na zahodu polja Matica s pritoki močno meandrira in se cepi na več rokavov; eden izmed njih ponira ob stiku vododržnih kamnin s krednimi kamninami. Zahodni obod polja je močno razčlenjen, pojavljajo se fluvialne erozijske oblike (erozijski jarki), a brez vodotokov. Južne predele polja od osrednjega ločuje serija neizrazitih humov, ki so nastali na jurskih kamninah in se dvigujejo od 25 do 200 metrov nad površjem polja. Zaradi jasne omejenosti tega predela ter hidroloških značilnosti (vodotoki ločeno od ostalih površinskih vodnih teles na polju ponirajo v jurskih skladih) bi območje, imenovano Orava, lahko opredelili kot manjšo zatrepno dolino. Vzhodni deli polja so tako na jugu kot na severu rahlo razčlenjeni z dolci oziroma dolcem podobnimi oblikami. Na skrajnem vzhodu polja vodotoka Matica in Saviljevac ponirata v več ponorih v kredne kamnine, ki tvorijo vzhodni obod polja. Belo polje je morfološko enotno: nerazčlenjen obod, ki se nad površjem polja dviga približno 100 metrov; jugovzhodni obod polja se v obliki vršaja spušča proti osrednjemu delu polja, ki je mokroten in uravnan. Koreniško polje spada med pretočna kraška polja; zaradi stika med vododržnimi in vodoprepustnimi kamninami ima površinske vodotoke, ki se od izvirnega dela polja tečejo proti ponornemu delu polja. Belo polje nima površinskih vodotokov, zanj so značilne sezonske poplave osrednjega dela dna polja; zaradi odsotnosti površinske rečne mreže in kraških izvirov ga ne moremo definirati kot kraško polje; gre za večje mokrišče oziroma barje. Lapaško polje se razteza med masivom Plešivice na zahodu in Visočice na vzhodu. Je nepravilne pravokotne oblike, dolgo do 10 kilometrov in široko do 4 kilometre. Polje ima zelo netipično podobo, saj so severni deli polja dvignjeni in se opazno spuščajo v smeri proti jugovzhodu. Povprečne višine oboda na severu so od 750 do 800 metrov, na jugu do 1000 metrov. Nadmorske višine dna polja upadajo od severa proti jugu. Dno na severu je na nadmorski višini približno 600 metrov, na jugu pod 540 metrov; tam opazno izstopa le hum Obljaj, ki se dviga približno 100 metrov nad okoliškim površjem. Skorajda celoten obod Lapaškega polja gradijo jurske kamnine (apnenci, dolomiti in dolomitizirani apnenci različnih starosti). Jugovzhodni obod polja gradijo spodnje triasni apnenci in dolomiti, skrilavci, kremenovi konglomerati ter sljudni peščenjaki (Bahun in sod, 1973). Dno polja je na severu sestavljeno iz nanosov pobočnega materiala, v osrednjem ter južnem delu pa pretežno iz finega vršajskega gradiva (gline) (Bahun in sod., 1974). Tektonika območja je pogojena z narivom triasnih kamnin proti jugovzhodu. Celotno območje polja prečkajo prelomi s smeri sever – jug, ob severnem in južnem obodu se pojavljajo tudi prelomi v prečni smeri (vzhod - zahod) (Bahun in sod., 1974; Bahun in sod., 1976). Severni del polja je hidrološko neaktiven. Ob obodu se nahajajo posamezni kraški izviri, proti dnu polja pa se stekajo tudi občasni vodotoki iz erozijskih jarkov iz okoliških hribovij. Hidrološko pomemben je južni del polja, kjer so številna manjša jezera (Jezera, Kugino jezero, Miljkovićevo jezero); dno polja je mokrotno s posameznimi poplavnimi območji. Pomembnejši vodotoki izvirajo na jugozahodnem in južnem robu polja ter odtekajo v smeri proti jugovzhodu, kjer se združijo in poniknejo. Celoten obod polja je, z izjemo manjšega predela na vzhodu, izrazito dvignjen. Pojavljajo se erozijski jarki, ki prehajajo v obsežna območja nanošenega pobočnega gradiva. Ti predeli polja so hidrološko neaktivni in se blago spuščajo v smeri proti jugozahodu. Lapaško polje v pravem pomenu je tako omejeno na uravnan, le nekaj kilometrov dolg in do kilometer širok,hidrološko aktiven predel na jugu. Površje je razčlenjeno z vodotoki, ki tečejo v smeri proti ponornemu delu na jugovzhodu. Glede na pretočne razmere in izoblikovanost polja lahko Lapaško polje opredelimo kot pretočno polje; podzemne kraške vode prihajajo na površje v južnem delu polja in poniknejo v jugovzhodnem delu. Severni del polja je le obsežno območje pobočne akumulacije in je hidrološko neaktivno. Oštarijsko polje je manjše kraško polje na osrednjem grebenu Velebita. Sestavljeno je iz dveh manjših delov: južni del je nekaj sto metrov širok in dolg približno pet kilometrov, medtem ko je severni del nepravilne podolgovate oblike in v dolžino meri do tri kilometre, v širino pa manj kot kilometer. Manjši del polja na severovzhodu je ločen z ozkim prehodom. Najnižje nadmorske višine južnega dela, ki je tudi bolj uravnan, znašajo okoli 910 metrov, medtem ko se proti zahodu nadmorske višine povečajo do 950 metrov, na severovzhodu pa do 970 metrov. Okoliški obod dosega višine med 1000 in 1200 metri, na severu in vzhodu preko 1300 metrov, na zahodu pa rob polja prehaja v pobočje, ki se strmo spušča proti primorski strani Velebita. Vzhodni obod polja gradijo različne permske kamnine (apnenci, dolomiti, peščenjaki ter konglomerati). Proti zahodu te prehajajo v pasove kamnin, ki območje polja prečkajo v smeri severozahod – jugovzhod; proti zahodu si sledijo plasti triasnih (dolomiti, apnenci, sljudni peščenjaki in skrilavci, ploščati apnenci z roženci) in jurskih kamnin (apnenci, dolomitizirani apnenci, dolomiti),v severnem obodu se nahajajo tudi vložki eocenskih in oligocenskih flišev (apnenci, konglomerati in apnenčaste breče). Dno polja gradijo aluvialne naplavine (Nikler in sodelavci, 1974). Tektoniko območja zaznamuje Brušansko - oštarijski prelom; celotno območje je razlomljena antiklinala, ki jo še dodatno členijo številni manjši prečni prelomi (Sokač, Ščavničar, Velić, 1976). Kraški izviri se nahajajo vzdolž celotnega vzhodnega roba polja. Edini večji površinski vodotok je Ljubica, v katero se izliva več manjših vodotokov iz erozijskih jarkov ter kraških izvirov na vzhodnem delu polja. Z izjemo Ljubice, ki ponira v osrednjem delu polja, sta osrednji in zahodni del polja hidrološko neaktivna. Oštarijsko polje sicer ustreza kriterijem za kraško polje, vendar bi lahko dolino Ljubice opredelili tudi kot slepo dolino, ki jo zahodno od ponora Ljubice omejuje drobno razčlenjen kraški relief triasnih in jurskih karbonatnih kamnin, na vzhodu pa razvit fluvialni geomorfni sistem v permskih kamninah, kjer se pojavljajo tipične fluvialne oblike (erozijski jarki z vmesnimi grebeni). Obod polja je jasno definiran s strmimi pobočji. Na dnu polja se poleg kratke obrečne ravnice Ljubice na zahodu pojavljajo površinski kraški pojavi. Sredi polja se nahaja humu podobna oblika (Linić – vršak). Oštarijsko polje je robno polje; v fluvialnem reliefnem sistemu formiran vodotok nanaša rečno gradivo na manjšo uravnavo v triasnih kamninah, ob stiku s karbonatno matično podlago vodotok ponira. Liško polje je kraška uravnava, ki jo obdajajo masivi Velebita in Liškega sredogorja. Je elipsaste oblike, razpotegnjeno v smeri jugovzhod – severozahod. V dolžino meri nad 50 kilometrov, največja širina znaša okoli 25 kilometrov. Polje se v smeri proti jugovzhodu zoži na nekaj kilometrov širine. S površino 474 km2 velja za največje kraško polje dinarskega krasa (Gams, 1974; Ford, Williams, 2007). Uravnani predeli zahodnega in južnega dela polja proti vzhodnemu obrobju prehajajo na nekoliko bolj dvignjen in razgiban teren, na severu in  
zahodu pa obod polja prehaja v izrazito strma pobočja Velebita. Zaradi obsežnosti in raznolikosti območja je opredelitev Liškega polja lahko problematična; nekateri avtorji so tako predlagali uporabo termina »Srednjeliška kotlina« (Vojnović, 1962; c.v. Bognar in sod., 1975). V okviru tega dela je Liško polje pojmovano kot celotno območje dna polja z vsemi manjšimi deli, z izjemo Lipovega polja, ki je jasno ločeno z ustrezno visokim obodom. Zahodno in južno obrobje Liškega polja gradijo karbonske in permske kamnine, večinoma konglomerati in peščenjaki, pojavljajo se tudi glinasti skrilavci in kremenovi konglomerati. Na severozahodu v višjih predelih te kamnine prehajajo v triasne ter jurske apnence in dolomite (Mamužić in sod., 1974). Severni in vzhodni obod polja gradijo predvsem kredni apnenci, dolomiti in dolomitizirani apnenci ter breče. Na jugovzhodnem delu oboda polja te kamnine prehajajo v obsežen pas jurskih apnencev in dolomitov (Mamužić in sod., 1974; Bahun in sod., 1973). Območje severozahodnega obrobja Liškega polja poleg triasnih in jurskih apnencev ter dolomitov gradijo tudi srednjetriasni tufi, tufiti, peščenjaki, skrilavci in bazalti (Mamužić in sodelavci, 1974). Dno Liškega polja je prekrito z različnimi kenozojskimi sedimenti. Na zahodnem delu prevladujejo nanosi pleistocenskih vršajev in holocenski aluvialni nanosi, lokalno se pojavljajo tudi barjanski sedimenti. Na vzhodnem delu prevladujejo eocenski in oligocenski fliši (plasti breč, konglomeratov in apnencev), ki prehajajo v kredne apnence, dolomite in rožence (Mamužić in sod., 1974). Liško polje se nahaja na stiku tektonskih strukturnih enot Velebita ter Liškega sredogorja. Ločnico med obema enotama predstavlja Liški prelom (Sokač, Ščavničar, Velić 1976). Vzporedni Liškemu prelomu so številni manjši prelomi, prelomne deformacije in gube (Sokač, Ščavničar, Velić 1976). Na območju Liškega polja so številni površinski vodni tokovi, ki izvirajo na severozahodnem, zahodnem in južnem predelu Liškega polja, nato pa kot stalni ali občasni vodotoki tečejo na vzhod proti reki Liki. Slednja teče v smeri proti severozahodu in predstavlja glavni odvodni kanal za vode Liškega polja, in tudi širše zakrasele okolice vse do ponora reke Like na Lipovem polju (Bahun, 1973). Večji površinski vodotoki na zahodu Liškega polja so Popovača, Otešnica, Novčica in Bogdanica, na jugovzhodu Jadova, Glamočnica, Počiteljica ter na jugu Ričica in Obsenica. Iz severovzhoda se v Liko steka še nekaj občasnih vodotokov, med njimi največji Balatin potok. Izrazita fluvialna rečna mreža je na zahodu polja pogojena s stikom karbonskih, permskih in tudi triasnih vododržnih kamnin z vodoprepustnimi skladi apnencev in dolomitov triasne in jurske starosti, ki omogočajo nastanek kraških izvirov. Podzemni vodni tokovi v okolici so po Bahunu (1972) del splošnega gibanja podzemnih voda dinarskega krasa v smeri od notranjosti proti jadranski obali, kjer vode pritekajo na površje v številnih kopenskih in podmorskih izvirih. Smer premikanja podzemnih vod je v okolici Liškega polja tako najprej usmerjena proti severu (Bahun, 1972). Izviri na severovzhodnem delu Liškega polja so večinoma občasni. Aktivni so v obdobju visokega vodostaja kraških voda, medtem ko v sušnem obdobju vodni tokovi do reke Like pritekajo le podzemsko. Pretoki se lahko zaradi velike relativne višinske razlike med dnom polja in obodom (~ 700 metrov nadmorske višine) v obdobju intenzivnejših padavin hitro povečajo (Bahun, 1972). Poleg kraških izvirov se zaradi spremenljivih hidroloških razmer pojavljajo tudi estavele (Bahun, 1972). Severni in severovzhodni obod Liškega polja nima površinskih rek, zato je veliko površinskih kraških oblik, predvsem vrtač. Pojavljajo se tudi na vzhodnem delu oboda polja na flišnih plasteh, paleogenskih apnencih ter apnencih in dolomitih kredne starosti. Skrajna severna območja Liškega polja so bila trajno poplavljena ob izgradnji pregrade HE Sklope, ko je nastalo akumulacijsko Kruščičko jezero (Bognar in sod., 1975). Na severnih in severovzhodnih delih polja so obsežni kompleksi humov, zgrajeni iz krednih apnencev, ki prekinjajo poteze uravnanega dna polja. Na zahodnem obodu Liškega polja se na območju triasnih dolomitov, peščenjakov in skrilavcev pojavljajo tipične fluvialne reliefne oblike, ki jih oblikujejo stalni oziroma občasni površinski tokovi manjših potokov. To so predvsem erozijski jarki večjih in manjših potokov z vmesnimi grebeni. Ostali deli oboda, ki jih gradijo karbonatne kamnine so hidrološko neaktivni; izjema so kraški izviri,ki se nahajajo na stiku z neprepustno podlago dna polja. višje ležeči predeli se večinoma izrazito spuščajo proti uravnanemu dnu polja. Uravnana območja zahodnega dela Liškega polja prekrivajo fluvialni nanosi in vršaji, na katerem se oblikujejo značilne rečne akumulacijske oblike, med katerimi izstopajo rečni meandri. Za to območje polja so značilni tudi humi, ki se dvigajo od petdeset do dvesto metrov nad okolico. Gradijo jih jurski in triasni apnenci in dolomitizirani apnenci. Površje humov je nerazčlenjeno in zaobljeno, le izjemoma se ob vznožjih nahajajo kraški izviri. Vzhodno območje polja je zaradi drugačne kamninske sestave hidrološko manj aktivno; struge rek so vrezane v terciarne flišne plasti, ki tvorijo valovit, razčlenjen relief, mestoma se pojavljajo vrtače, suhe rečne struge in sorodne oblike. Osrednje in zahodne dele Liškega polja smemo obravnavati kot robno kraško polje, saj površinski vodotoki pritekajo iz neprepustnih kamnin, ki gradijo okolico polja. Vzhodne dele polja ob reki Liki uvrščamo v pretočni tip kraškega polja, saj zaradi karbonatnih kamnin v okolici voda na polje priteka iz kraških izvirov, se po nepropustnih naplavinah pretaka skozi polje ter nato ponikne na Lipovem polju. Gračaško polje se nahaja na skrajnem jugu Like, neposredno pod Vznožjem Velebita, ki polje omejuje na zahodni in južni strani. Na severu ga omejuje masiv Resnika,na severovzhodu ga od Liškega polja ločuje široko, razčlenjeno in hidrološko pestro vmesno območje, proti vzhodu pa posamezni masivi predgorja Plešivice. Polje je razpotegnjeno v smeri severozahod – jugovzhod in je nepravilne, podolgovate oblike. V dolžino meri približno 10 kilometrov, široko je od 2 do 5 kilometrov. Posebnost polja je odprtost proti zahodu in vzhodu, odkoder, še posebej iz območja Liškega polja, pritekajo v ponorni del polja vsi pomembnejši vodotoki. Severni in manjši del jugovzhodnega oboda gradijo jurske kamnine (apnenci z vložki dolomitov, apnenčaste breče, dolomiti). Zahodni obod gradijo karbonske (skrilavci, peščenjaki, kremenovi konglomerati ter apnenci) in triasne kamnine (apnenci, dolomiti, različni karbonatni nanosi z lečami klastitov ter različni klastiti) (Ivanović in sod., 1973). Dno polja je sestavljeno iz barjanskih sedimentov, deloma tudi iz aluvialnih nanosov in jerovice (Ivanović in sod., 1973). Večina prelomov se pojavlja v triasnih kamninah na zahodnem obodu polja ter v jurskih kamninah na vzhodnem obodu polja. Prelomi potekajo v smeri sever – jug in severovzhod – jugozahod na zahodu, ter severozahod – jugovzhod na vzhodu. Najpomembnejši prelom, ki loči posamezne tektonske strukture območja, je Liški prelom, ki poteka po sredini polja v meri severozahod – jugovzhod (Ivanović in sod., 1973; Ivanović in sod., 1976). Iz južnega dela Liškega polja in vmesnega območja med Liškim in Gračaškim poljem pritekata na območje Gračaškega polja reki Ričica in Obsenica, v kateri se zliva več majših, večinoma občasnih vodotokov (Suvaja, Rakitovac, Jadičevac, Banica, Ričina,). Obsenica še pred pričetkom Gračaškega polja ponira ob severnem vznožju Velebita. Ričica pot nadaljuje do ponornega območja na zahodu polja. Tu gre za območje večjega barja, ob katerem so številni kraški izviri in manjši vodotoki (Brničevo, Grabovac). Področje ponorov pod pobočjem je sedaj v večji meri zajezeno za potrebe hidroenergetike. Vzhodni del polja je prav tako ponorno območje, kjer v več ločenih tokovih ponira reka Otuča, v katero se ob pričetku polja zliva pritok Bašinica. Dva rokava Otuče (Žižinka in Ceranuša) ponirata ločeno v skrajnem severovzhodnem delu polja. Severozahodni del polja ne kaže tipičnih značilnosti kraških polj, saj je proti severozahodu odprto in nima izrazitega oboda. Dno polja razčlenjuje tok Ričice, pojavljajo se humom podobni kopasti vrhovi, ki se do sto metrov dvigujejo nad dnom polja (nadmorske višine okoli 570 m). Severni obod polja, ki ga tvori greben Resnika, je izrazito strm, nadmorske višine vrhov presegajo 900 metrov. Osrednji del polja je barjanski, nad njim se dvigajo razčlenjeni obronki Resnika, še izrazitejši pa je prehod v strma pobočja južnega oboda polja, kjer so bili obsežni, občasno ojezerjeni ponorni predeli Drečin ponorja. Pojavljajo se humi, sestavljeni iz triasnih kamnin (Lujina glava, Anakovac, Osušak, Debeli lug, Brdo Duparovo, Brdo Bajino, Mandžića brdo). Vzhodni del polja se v smeri proti jugozahodu zaključuje z jasno zamejenim ponornim delom Otuče. Sseverovzhodni obod polja je precej nižji od južnega ter precej bolj razčlenjen z vrtačami in ostalimi površinskimi kraškimi oblikami. Severovzhodni del polja je podoben severozahodnemu, kjer se uravnano površje na jurskih kamninah spremeni v pravo kraško površje, skozi katerega teče Otuča z redkimi pritoki; izrazitejšega oboda polja tu ni. Gračaško polje ni kraško polje v pravem pomenu besede, saj ga je težko jasno razmejiti, vendar pa bi ga po hidroloških značilnostih lahko opredelili bodisi kot pretočno bodisi kot robno polje. Kamninska sestava, ki jo tvorijo tako vododržne kot vodopropustne kamnine opredelitev še otežujejo. Z metodo proučevanja listov osnovne geološke karte SFRJ ter topografskih kart v merilu 1: 25.000 je bilo na prostorsko zaokroženem in z omejujočim visokogorjem dobro opredeljenemu območju Like identificiranih enajst kraških polj, ki so ustrezala geomorfološkim, morfometričnim in hidrološkim kriterijem za kraška polja (Gams, 1974, Gams 1978; c. v. Ford, Williams, 2007): · uravnano dno, zgrajeno bodisi iz matične (karbonatne) kamnine bodisi iz vododržnih kamnin, praviloma s pobočnimi procesi oziroma predvsem vodnimi tokovi nanošenih materialov; · jasno opredeljen obod s strmim robom, ki se dviga vsaj na eni strani polja; · kraški odtok; · širina oziroma dolžina polja najmanj 0,5 do 1 kilometra. Nastanek kraških polj v Liki je posledica geološkega razvoja Balkanskega polotoka. Poseben pomen za nastanek kraških polj sta imeli terciarna in kvartarna tektonika, ki sta razlomili enotne geološke strukture ter na površje prisilili plasti starejših kamnin. Nastale so kotanje, v katerih so se pod vplivom podnebnih sprememb, predvsem v obdobju zadnjih ledenih dob v pleistocenu ter periglacialnih procesov, vršili intenzivni procesi akumulacije vododržnega materiala (Bognar in sod., 1975; Herak, 1972). Tektonski procesi, ki so na površje potisnili vododržne karbonske, permske in triasne kamnine so postavili osnovo podzemnega in površinskega vodnega omrežja območja; pomembna je tudi vloga novejših prelomov ob vododržnih kamninah ter večjih tektonskih enot (denimo antiklinal), ki so prav tako mogočili nastanek mreže površinskih vodotokov (Herak, 1972). Skupna značilnost vseh obravnavanih polj je velik razkorak v velikosti. Poleg manjših polj, ki po površini merijo le nekaj kvadratnih kilometrov, znaša površina največjih polj tudi nekaj sto kvadratnih kilometrov (Bognar in sod., 1975; Ford, Williams, 2007). Polja, predvsem večja, so orientirana bodisi v smeri sever – jug bodisi v smeri severozahod – jugovzhod. Vodotoki so orientirani v smeri splošnega gibanja podzemnih tokov na območju Like, ki jo predvsem pogojujejo vododržne plasti paleozojskih in triasnih kamnin ob vznožju Velebita. Podzemni vodni tokovi tako tečejo v smeri proti izvirom ob jadranski obali na severozahodu (Bahun, 1972,; Bognar in sod., 1975). Dva večja vodna sistema tvorita reki Lika in Gacka, ostali vodotoki so manjši. Na poljih se poleg površinskih vodotokov, ki so bodisi stalni bodisi občasni, pojavljajo sezonske poplave. Te so posebej izrazite in dolgotrajne v ponornih delih večjih polj (Koreniško in Belo polje, Lipovo, Gračaško, Krbavsko, Crnaško polje) (Pejnović, 1991). Od severa proti jugu so bila v Liki ugotovljena in tipizirana sledeča polja: Brinjsko, Stajniško in Crnaško polje so manjša kraška polja. Brinjsko polje lahko opredelimo kot robno polje, medtem ko sta Stajniško in Crnačko polje pretočni polji z jasno usmeritvijo v smeri severozahod – jugovzhod. Dabarsko polje je manjše polje na severovzhodu Like. Severni del je hidrološko neaktiven, južni pa spada med pretočna polja. Obsežen kompleks Gackega polja sestavlja Gacko polje v ožjem smislu ter več manjših polj (Švicko polje, Gusić polje, Hrvatsko polje), ki delujejo predvsem kot ponorni deli razvejanega toka Gacke. Celoten kompleks Gackega polja je opredeljen kot pretočno polje. Lipovo polje je ponorni del Liškega polja, ki pa ga omejuje jasno definiran obod, skozi katerega reka Lika priteka v Lipovo polje. Polje je opredeljeno kot robno polje. Krbavsko polje je večje kraško polje, ki ga omejujejo masivi Velike in Male Kapele, Plešivice in Liškega sredogorja. Je pretočno polje podolgovate oblike, razpotegnjeno v smeri severozahod - jugovzhod, z obširnim ponornim območjem na sredini polja. Krbaviško polje se nahaja severozahodno od Krbavskega polja, loči ju manjši greben Liškega sredogorja. Je manjše pretočno polje, ki je hidrološko aktivno v zahodni polovici. Koreniško polje in Belo polje se nahajata na jugovzhodu Like. Koreniško polje je pretočno kraško polje z dvema večjima ponornima območjema. Hidrološko je aktivno predvsem v južni polovici. Belo polje je večje mokrišče, ki je povezano s Koreniškim poljem. Lapaško polje je manjše kraško polje med masivoma Plešivice in Visočice. Gre za pretočno kraško polje, hidrološko je aktivna južna polovica polja. Oštarijsko polje je edini izrazit primer robnega polja v Liki. Nahaja se pod osrednjimi grebeni Velebita. Nadmorske višine vseh delov polja presegajo 900 metrov. Polje je skromnih dimenzij, zaradi česar je sama opredelitev uravnave kot kraškega polja lahko vprašljiva. Liško polje je največje polje v Liki. Obravnavano je bilo kot kompleksna celota (z izjemo Lipovega polja). Površje polja je raznoliko in predvsem v vzhodnih in južnih predelih razčlenjeno, v zahodnem, bolj uravnanem delu polja se pojavljajo številni humi. Vzhodni predeli polja so v splošnem hidrološko manj aktivni, največ pritokov reke Like izvira ob vzhodnih pobočjih Velebita. Južni deli polja prehajajo v območje Gračaškega polja. Po pretočnih značilnostih je Liško polje pretočno polje, vendar pa številni manjši predeli predvsem pod vznožjem Velebita delujejo kot robna polja. Gračaško polje je najjužnejše obravnavano polje. Zaradi slabe razmejitve z Liškim poljem ga opredeljuje predvsem obširno ponorno območje severno od vznožja Velebita. Zaradi raznolike kamninske zgradbe oboda ga lahko opredelimo bodisi kot pretočno bodisi kot robno kraško polje. 
